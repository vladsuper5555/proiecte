<html>
<head>
	<i><b>Numai în limba sa omul îşi percepe inima pe deplin.</b></I>
</head>
<title>
	Și eu pot promova bacul!
</title>
<body>
	<body bgcolor="#FFFFCC">
	<p><b>TESTAMENT</b></p>
	<p>
            Tudor Arghezi este unul dintre cei mai importanți reprezentanți ai modernismului interbelic (poet, prozator și gazetar), remarcându-se printr-o accentuată diversitate a universului poetic. Scriitorul revoluționează atât limbajul poetic al vremii sale, cât și tematica poeziei, lirica lui fiind reprezentativă pentru perioada interbelică, în care literatura este dominată de două direcții principale: tradiționalismul și modernismul. T. Arghezi realizează  prin volumul de  debut ,,Cuvinte potrivite” (1927) o adevărată reformă a liricii românești. Criticul literar T. Vianu identifică patru etape în evoluția liricii scriitorului: poezia filosofică (lirica existențială, tema confruntării omului cu moartea, arta poetică); poezia socială; poezia erotică; poezia ,,boabei și-a fărâmei’’.<br>
                Poezia ,,Testament’’ este o artă poetică modernă care deschide volumul de debut ,,Cuvinte potrivite’’ (1927) și completează seria artelor poetice interbelice moderne (,,Eu nu strivesc corola de minuni a lumii’’ L. Blaga, ,,Joc secund’’ Ion Barbu). Poezia este un manifest literar care sintetizează viziunea lirică argheziană, ceea ce-l determină pe Tudor Vianu să afirme descendența valorică a poetului din marea familie a geniilor literaturii universale.<br>
             Modernismul este o mișcare amplă, o tendință de înnoire în arta și literatura secolului al XX-lea, caracterizată prin negarea tradiției și prin impunerea unor noi principii de creație. Opera literară modernă, indiferent de genul literar, este expresia crizei existențiale, a crizei de comunicare sau a celei creatoare.<br>
                Poezia ,,Testament’’ se încadrează în estetica modernismului prin: caracterul de artă poetică, estetica urâtului, discursul liric care reflectă conceptul de poezie intelectualizată cu funcție de cunoaștere, cu referințe din sfera culturii (poezia devenind un act artistic asumat), expresivitate (limbaj artistic construit cu ajutorul metaforelor), ambiguitate voită prin tehnica sugestiei (mai multe posibilități de interpretare), sugestie (prezența ideilor-simboluri), structura prozodică (lipsa constrangerilor formale), limbajul șocant cu asocieri inedite, neașteptate (termini religioși, argotici, arhaisme, regionalisme etc).<br>
             Poezia ,,Testament’’ este ,,o arheologie’’ a eului, o redefinire, o căutare și o reconstruire a identității prin întoarcerea la ,,temelii’’. Este o artă poetică, deoarece autorul își exprimă propriile convingeri  despre arta literară, despre menirea literaturii, despre rolul artistului în societate.<br>
            În primul rând, dimensiunea modernistă a textului se evidențiază prin caracterul de ars poetica. Este o artă poetică modernă, deoarece în cadrul discursului poetic apare o triplă problematică, specifică lumii moderne: transfigurarea socialului în estetic, estetica urâtului și raportul dintre inspirație și muncă sau meșteșug (literatura are drept menire transfigurarea socialului în estetic, estetica urâtului). Autorul optează pentru estetica urâtului, căutând să descopere valențele estetice în  aspectele urâte ale realului. (,,Din bube, mucegaiuri și noroi/iscat-am frumuseți și prețuri noi’’).<br>
           În al doilea rând, este o arta poetica moderna prin raportul dintre inspirație (talent) si meșteșugul creator (tehnica artistică), acestea fiind esențiale în orice demers artistic: ,, Slova de foc și slova făurită/ Împerecheate-n  carte se mărită’’. Astfel, în actul poetic se implică, în egală măsură, cele două elemente creatoare: meșteșugul și inspirația. Poetul este artizan, dar și creator inspirat de harul divin. Metaforele ,,slova de foc’’ și ,,slova făurită’’ definesc simbolic unitatea organică a operei.<br>
             Tema poeziei o reprezintă creația literară (în ipostaza de meșteșug, creație lăsată moștenire unui fiu spiritual), raportul dintre creator  și cititor; condiția creatorului și a creației precum și misiunea acestora.<br>
               O prima idee prin care se face referire la temă este concreteţea limbajului artistic. În viziunea lui T. Arghezi  scriitorul este un artizan, meșteșugar, ce trebuie să găsească cea mai potrivită formă pentru a-și exprima ideile. Cuvintele par a se materializa în textul lui Arghezi, fiind  de o concreteţe uluitoare: ,,Veninul  strâns  l-am preschimbat în miere’’/ ,,Stăpânul… ca un ţap înjunghiat’’, ,,Bătrânii au adunat, printre plăvani/Sudoarea muncii sutelor de ani’’.<br>
            O alta idee care subliniază tema textului este aceea a rolului pe care artistul trebuie să și-l asume, acela de voce a poporului căruia îi aparține. El consideră că vocea artistului trebuie să exprime durerile și năzuințele poporului său. El este exponentul clasei sociale din rândul căreia provine: ,,Durerea noastră surdă și amară’’: ,,Și izbăvește-ncet, pedepsitor/Odrasla vie-a crimei tuturor’’.<br>
          Semnificativ pentru construcția textului este titlul poeziei. Acesta este sintetic, fiind alcătuit dintr-un substantive comun, nearticulat, la singular, care anticipează mesajul poetic și sintetizează întregul discurs liric. Titlul este o metaforă care desemnează creația. Astfel, în sens denotativ, titlul trimite la un act juridic, în care o persoană își transmite dorințele ce urmează a-i fi îndeplinite după moarte, acesta având, în general, valoare materială. Sensul conotativ, cu trimiteri la ,,Vechiul Testament’’ și ,,Noul Testament’’ din Biblie, sugerează o moștenire spirituală. De aceea, cartea/ creația devine moștenire spirituală lăsată de către Creatorul-tată posterității –fiilor spirituali.<br>
        De asemenea, lirismul este subiectiv, specific artelor poetice, evidențiat prin mărci lexico-gramaticale: pronume la pers I singular (,,am ivit’’, ,,am prefăcut’’, ,,făcui’’, ,,am luat’’) și plural (,, să schimbăm’’), verbe la pers a II-a singular (,,să urci’’), adjective pronominale posesive (,,(străbunii) mei’’, ,,(cartea) mea’’, ,,(durerea) noastră’’). Subiectivitatea lirică aduce în prim-plan ipostazele poetice: creator (,,eu am ivit cuvinte potrivite’’), rob  (,,Robul a scris –o, Domnul o citește’’), tată spiritual (,,Cartea mea-i, fiule, o treaptă’’). Astefel, eul liric apare în mai multe ipostaze:eu/noi, eu/tatăl-fiul, Robul-Domnul.<br>
           Discursul poetic este conceput ca un monolog adresat de tată unui fiu spiritual căruia îi este lăsată drept unică moștenire ,, cartea’’, metonimie care desemnează opera literară. Vocativul ,,fiule’’ devine o marcă a monologului adresat.<br>
           Incipitul, construit în relație de simetrie cu finalul, evidențiază atitudinea poetului față de lume și de sensul pe care îl dă cărții, singura sa avere: ,,Nu-ți voi lăsa drept bunuri după moarte/Decât un nume adunat pe-o carte’’. Se configurează, astfel, relația dintre artist (Tată) și cititor (Fiu spiritual). Aceeași relație este reluată în final: Robul (este artistul), iar Domnul (este cititorul). (,,Robul a scris-o, Domnul o citește’’)<br>
        În plus, simetria textului este dată de plasarea cuvântului-cheie ,,carte’’ și a sinonimelor sale în diferitele poziții ale discursului liric (,,carte’’, ,,hristov”, ,,cuvinte potrivite…”)<br>
            Relațiile de opoziție se stabilesc între diversele componente ale artei poetice. Astfel, opoziția ,,Robul’’/,,Domnul’’ evidențiază relația scriitor (robul-poet)-cititor.<br>
              Din punct de vedere compozițional, poezia este structurată în cinci strofe inegale, având ca element-cheie metafora cărții, termen ce se repetă sub diferite forme în toate strofele.<br>
               Primele două strofe (secvența întâi) evidențiază legătura dintre generații: străbuni, poet și cititor. Pentru T. Arghezi, poezia este o moștenire spirituală, menită a sintetiza experiența trecutului ( ,,hrisovul(…) cel dintâi’’) . Cartea are o valoare inițiatică pentru posteritate, cumulând experiența predecesorilor ,,Cartea mea-i, fiule, o treaptă’’. Poezia își găsește sursa de inspirație în trecutul generațiilor de străbuni. Truda, căutarea, efortul sunt exprimate printr-un imaginar tipic arghezian, al materialității ,,Prin râpi și gropi adânci/Suite de bătrânii mei pe brânci’’. Metafora ,,osemintele vărsate-n mine’’ conturează solidaritatea cu lumea rurală, legătura poetului cu strămoșii.<br>
            Strofa a treia (a doua secvență poetică) surprinde rolul etic, estetic și social al poeziei. La baza actului creator stau suferințele predecesorilor. Eul liric este primul dintr-un șir de generatii care, prin forța cuvântului, dă glas durerii strămoșilor și înlocuiește munca brută, materială cu munca intelectuală, spirituală. Această idee este exprimată prin metaforele ,,sapa-n condei și brazda-n călimară’’. Saltul la nivel cultural al generației sale are la bază suferința și acumulările în plan material ale predecesorilor.<br>
            Arta sa presupune șlefuirea unui limbaj brut, desemnat prin epitetul ,,graiul (lor) cu-ndemnuri pentru vite’’ în artă, ,,cuvinte potrivite’’. Arta are rol estetic: poezia transfigurează urâtul (desemnat prin metaforele ,,zdrențe’’, ,,venin’’, ,,ocara’’, ,,cenușa morților din vatră’’) în artă. Această idee este reluată în versurile ,,Din bube, mucegaiuri și noroi/Iscat-am frumuseți și prețuri noi’’. Arghezi introduce în literatura română estetica urâtului, concept preluat de la scriitorul francez Charles Baudelaire. T. Arghezi consideră că orice aspect al realității( frumos sau urât, sublim sau grotesc) poate constitui material poetic.<br>
         A patra stofă a poeziei (a treia secvență poetică) aduce în prim-plan rolul social al poeziei. Poetul răzbună suferința predecesorilor săi (,,durerea noastră’’), fiind un purtător de cuvânt al neamului său. El răscumpără nedreptățile la care au fost supuși strămoșii săi ,,Biciul răbdat se-ntoarce în cuvinte’’.<br>
           Strofa a cincea (a patra secvență poetică) definește actul creator prin două coordonate, exprimate prin metaforele ,,slova de foc’’ (care sugerează talentul, inspirația) și ,,slova făurită’’ (desemnează munca artistului de șlefuire a limbajului). Creația artistică este un produs atât al inspirației, cât și un produs al efortului creator. Muza, arta contemplativă, „Domnița”, „pierde” în favoarea meșteșugului poetic „Întinsă leneșă pe canapea,/Domnița suferă în cartea mea”. Raportul autor-cititor este exprimat în versul ,,Robul a scris-o, Domnul o citește’’ care surprinde condiția poetului de supus al actului de creație (Robul) adresat unui cititor inițiat (Domnul).<br>
Elementele înnoitoare ale limbajului poetic pot fi relevate la fiecare nivel al textului poetic (nivelul lexico-semantic, nivelul morfosintactic, nivelul stilistic și nivelul fonetic).<br>
La nivel lexico-semantic se observă acumularea de cuvinte nepoetice, care dobândesc valențe estetice, conform esteticii urâtului(„bube, mucegaiuri și noroi”, „ciorchin de negi”). Inedituș limbajului arghezian rezultă din valorificarea diferitelor straturi lexicale în asocieri surprinzătoare: arhaisme(„hrisov”), regionalisme(„grămădii”), cuvinte și expresii populare(„gropi”, „râpi”, „pe brânci”, „plăvani”, „vite”, „zdrențe”), termeni religioși(„cu credință”, „icoane”, „Dumnezeu”, „izbăvește”), neologisme(„obscur”).<br>
La nivel morfosintactic dislocările topice și sintactice sugerează truda creatorului(Și dând în vârf ca un ciorchin de negi/Rodul durerii de vecii întregi). Folosirea frecventă a verbelor la pers. I singular, timpul trecut, pentru definirea metaforică a actului de creație poetică, sugerează rolul artistului(am ivit, am prefăcut, făcui, am luat, am pus-o, am făcut-o, iscat-am)<br>
Materialitatea imaginilor artistice se realizează la nivel stilistic prin fantezia metaforică, asocieri semantice surprinzătoare, înnoirea metaforei, comparația inedită( Împerecheate-n carte se mărită/Ca fierul cald îmbrățișat în clește), epitetul rar( torcând ușure, dulcea lui putere), oximoronul(Veninul strâns l-am în miere ).<br>

              Versificația este la limita dintre tradiție și modernitate prin păstrarea rimei împerecheate, dispunerea versurilor  în strofe inegale, cu ritm și măsură variabile(între 9-11 silabe)<br>
             Poezia ,,Testament’’ ilustrează principalele particularități ale unei arte poetice și exprimă profesiunea de credință a unui artist complex, aflat între tradiție și modernitate. Totodată, versurile descriu constantul efort creator al poetului de a ilustra că grotescul și urâtul pot trezi emoții artistice prin actul transfigurării procesului creator.<br>
           În concluzie, opera literară ,,Testament’’ ilustrează unitatea de concepție și de viziune a lui Arghezi asupra existenței, fiind așadar o artă poetică în care poetul definește creația artistică, misiunea poetică și crezul său literar conform căruia arta înnobilează cuvântul și transformă urâtul în frumos artistic. Este o artă poetică de sinteză pentru orientările poeziei interbelice, cu elemente tradiționaliste și moderniste.<br>


	</p>
	
	
	
</body>	
</html>