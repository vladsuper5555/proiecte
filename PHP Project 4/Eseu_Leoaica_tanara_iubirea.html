<html>
<head>
	<i><b>Numai în limba sa omul îşi percepe inima pe deplin.</b></I>
</head>
<title>
	Și eu pot promova bacul!
</title>
<body>
	<body bgcolor="#FFFFCC">
	<p><b>LEOAICA TANARA, IUBIREA</b></p>
	<p>După M. Eminescu și T. Arghezi, Nichita Stănescu este al treilea inovator al limbajului poetic în literatura română. Poetul se remarcă printr-o mare mobilitate asupra viziunii despre iubire, natură, istorie, logos, moarte, destin, geneză, dar și printr-un joc insolit al cuvintelor cărora le oferă materialitate și independență. Poetul se dovedește în primele sale volume („Sensul iubirii” și „O viziune a sentimentelor”) un poet al impulsurilor elementare, al senzațiilor valorificate dintr-o perspectivă romantică, al iubirii ca formă de cunoaștere prin jubilație și prin extaz.<br>
Reprezentativă pentru viziunea neomodernistă a poetului este creația literară „Leoaică tânără, iubirea” , publicată în volumul „O viziune a sentimentelor” în anul 1964, care aparține primei etape de creație a lui Stănescu, volum ce poate fi numit „un psalm” al dragostei, în care asocierea ceremonialului iubirii cu actul verbal pune în lumină relația fundamentală în lirica stănesciană dintre Eros și Logos. Tema preferată a acestui volum este iubirea, stare extatică, modalitate de integrare în armoniile universale sau cale spre revelație, sentiment capabil să nască și să întrețină întreaga fire. Pentru Stănescu, iubirea este o permanentă „întâmplare a ființei”, unicul mod de existență.<br> 
Neomodernismul este o orientare literară a anilor 1960-1970 inițiată de un grup de tineri poeți care au revenit la lirism după perioada realismului socialist. Acesta reprezintă perioada de afirmare a lirismului autentic și de cristalizare a unui limbaj poetic actual, refăcând legătura cu modernismul interbelic. Astfel, sunt redescoperite senzorialul, afectivitatea, puterea expresivă a limbajului, fiind asimilate creator marile modele, cel eminescian și cel interbelic. De asemenea, se reactualizează ludicul, parodicul, umoristicul, dar și ambiguitatea sensurilor și a limbajului.<br>
Poezia Leoaică tânără, iubirea se încadrează în estetica neomodernismului prin: ineditul abordării temei, prin ambiguitatea limbajului poetic, insolitul imaginilor artistice, noutatea metaforelor, înnoirile prozodice (ritmul combinat, ingambamentul, măsura inegală, variabilă, strofele asimetrice), intelectualizarea poeziei, viziunea subiectivă asupra trăirii interioare, sinestezie care redă intensitatea senzațiilor. Poezia este o artă poetică neomodernă ce aduce în prim-plan relația dintre Logos și Eros.<br>
 În primul rând, poezia aparține neomodernismului prin faptul că discursul liric reflectă conceptul de poezie intelectualizată, poezia devenind un act artistic asumat. Poetul preia ideile și principiile de creație ale predecesorilor săi, pe care le reconfigurează dintr-o perspectivă inedită, ce poartă amprenta neomodernismului. Poetul trece prin faza de redescoperire a sentimentului iubirii, etapă care poate fi numită trezirea din somn, o nouă ordine a lucrurilor. El vede lumea prin eros și, totodată , vede lumea limbajului prin eros. Cele două noțiuni (erosul și logosul) rămân conjugate: verbul poetic, cuvântul, este materia și organul senzorial („privire” și „auz”), iar poezia este simțire, este elogiul sentimentului iubirii.<br>
O altă trăsătură a neomodernismului este ambiguitatea limbajului, conferită de utilizarea frecventă a metaforei („un cerc de-a dura”, „strângere de ape”, „curcubeu tăiat în două”, „mâna”, „sprânceană”, „tâmplă”, „un deșert în strălucire”, „o leoaică arămie”). În aceste sens, organizarea ideilor poetice se face în jurul unei imagini realizate prin comparația amplă a elementului abstract, de ordin spiritual, iubirea, cu un aspect al lumii materiale, leoaica. Prin iubire, se cunoaște și se cucerește realitatea, prin limbajul poetic se fixează intuiții esențiale. Poezia devine spațiu al cunoașterii de sine și al comunicării de sine.<br>
Tema poeziei este tipic neomodernistă: iubirea percepută ca formă de cunoaștere a sinelui și a lumii (întâlnirea neașteptată cu iubirea, ca „întâmplare a ființei”). Iubirea, ca idee centrală a poeziei,  conferă discursului poetic emoție, sensibilitate, autenticitate și redă efectele surprinzătoare ale acesteia asupra eului poetic metamorfozat, concretizându-se prin următoarele motive literare: m. leoaicei, m. cercului, m. curcubeului, m. ciocârliei. O altă temă conturată la nivelul poeziei este tema timpului.<br>
O idee relevantă pentru tema poeziei este perspectiva asupra erosului  evidențiată în prima secvență poetică ce dobândește aspectul unei confesiuni lirice , prilej de autoanaliză. Solitudinea eului poetic este anulată brusc de pătrunderea violentă și bruscă a dragostei care inundă ființa. E o clipă de excepție, un moment care inaugurează o nouă ordine spațio-temporală, „făcând posibilă ipostazierea cvasi-demiurgică a Eului” (Ion Pop). Iubirea are un efect devorator asupra identității sinelui.<br>
O altă idee  este evidențiată în a doua secvență poetică ce surprinde schimbarea ființei „atacate” de iubire, în raport cu sinele și cu lumea. Erosul situează eul liric în centrul unui nou univers care tocmai a luat ființă. Forța agresivă, dar fascinantă a iubirii pare să reordoneze lumea după legile ei proprii, într-un joc al cercurilor concentrice, ca simbol al perfecțiunii. Ființa are capacitatea de a se renaște prin iubirea care devine punte între două lumi: real-ireal, contingent-transcendent.<br>
Nichita Stănescu aduce în lirica românească o nouă viziune originală asupra iubirii: corporalizarea iubirii și dematerializarea omului aflat sub puterea ei.<br> 
Poezia se încadrează în lirismul subiectiv. Caracterul confesiv și implicarea afectivă a eului liric sunt elemente specifice acestui tip de lirism. Eul liric este marcat în text lexico-gramatical prin: verbe la persoana I sg. (mi-am dus), pronume personale la persoana I sg. ( mi-, mă, m-), adjective pronominale posesive (jurul meu).<br>
Discursul liric se structurează sub forma unei confesiuni a eului liric care mărturisește propria aventură a trăirii sentimentului de iubire.<br>
Titlul anticipează ideea poetică, fiind în strânsă corelație cu mesajul transmis prin discurs. Este alcătuit dintr-o structură apozitivă, „leoaică tânără”, antepusă termenului pe care îl explică, „iubirea”. Astfel, titlul avertizează cititorul asupra faptului că discursul liric se va constitui dintr-o inedită definiție a erosului. Titlul sugerează puterea de seducție, agresivitatea unui sentiment care poate conduce la pierderea identității. Este marcată astfel, analogia între realitatea interioară și realitatea exterioară, concretă, ipostaziată ca „leoaică tânără”. Titlul este analitic, interior discursului poetic, reluându-se în primul vers al poeziei.<br>
La nivelul motivelor poetice, este de remarcat simbolul central, acela al leoaicei, care devine metaforă a sentimentului iubirii, perceput ca un animal puternic, viclean, ca rege al sentimentelor. Comparația dintre cele două realități transformă iubirea într-o regină a sentimentelor, care îl înnobilează pe om. Simbolul leoaicei sugerează patima care ia în stăpânire ființa, determinându-l pe cel atacat să se desprindă de materialitate pentru a trăi marile bucurii ale sufletului.<br>
Poezia este alcătuită din trei secvențe poetice inegale ca dimensiune corespunzătoare celor trei strofe.<br>
Prima secvență poetică ilustrează nașterea sentimentului, întâlnirea eului poetic cu iubirea. Incipitul reia titlul și conturează imaginea vizuală a leoaicei-iubire, caracterizată de agresivitate. Verbele dure, la perfect compus și mai-mult-ca-perfect, care definesc intruziunea leoaicei în existența solitară a eului („mi-a sărit”, „mă pândise”, „a înfipt”, „a mușcat”) subliniază întâlnirea surprinzătoare cu iubirea, eul poetic nu cunoscuse iubirea care îl atacă și îl invadează agresiv și irezistibil. Perfectul compus traduce caracterul brusc și irevocabil al întâlnirii cu iubirea. Solitudinea este anulată brusc de pătrunderea iubirii (într-un mod brusc și violent) care îi invadează ființa ( „m-a mușcat, leoaica, azi de față”). Sintagma colții albi face parte din câmpul semantic al agresivității și sugerează efectul devastator pe care iubirea îl are asupra identității sinelui. Jocul cuvintelor “în față” “de față” reface filmul nașterii poetului întru iubire. Versurile doi și trei sugerează caracterul premeditat al atacului iubirii, sufletul fiind mereu disponibil sau în pericol de a se îndrăgosti, fără să prevadă momentul în care se va întâmpla. Mușcătura nu provoacă durere (deși sentimentul e ilustrat prin aspectul agresiv colții albi, m-a mușcat), ci metamorfoza eului (intrarea în sfera abstractului). Prima secvență este dominată de imagini vizuale („colții albi”), dinamice („a sărit”, „a înfipt”).<br>
A doua secvență poetică ilustrează pregnant metamorfoza interioară a eului poetic copleșit de sentimentul erotic. Prin iubire, eul trece într-o altă dimensiune: trăind sentimentul superior al iubirii, el dobândește statutul de centrum mundi („în jurul meu”), iar propria sa metamorfoză declanșează metamorfoza cosmică, o nouă cosmogonie. Cercul este un simbol al perfecțiunii, al cerului, al absolutului etern. Geometria circulară (imaginea cercului, locuțiunea populară cu accente argheziene „de-a dura”, comparația ca o strângere de ape) sugerează ideea desăvârșirii ființei prin iubire. Cercurile concentrice surprinse într-o imagine dinamică, simbolizează posibilitatea de cunoaștere a sinelui prin iubire, dar și posibilitatea de cunoaștere a lumii prin iubire. „Eu” se situează în centrul cercului iar „natura” simbolizează universul care va fi supus demersului cognitiv. Metafora „strângere de ape” trimite la imaginea apelor primordiale, sugerând ideea că iubirea naște, în interiorul sinelui, lumii și oferă posibilitatea comunicării sinelui („în jurul meu…/se făcu un cerc…/când mai larg, când mai aproape”). Apa  reprezintă o poartă de trecere din contingent în transcendent, fiind și un semn al începutului iubirii. Privirea și auzul pot fi simboluri ale perspectivei sinelui, se înalță „tocmai lângă ciocârlii” sugerând ideea că apariția iubirii este o manifestare superioară a bucuriei supreme, a fericirii care este percepută cu toate simțurile: „Și privirea-n sus țâșni curcubeu tăiat în două și auzul o-ntâlni tocmai lângă ciocârlii”. Iubirea îi permite eului poetic accesul într-un spațiu al revelațiilor poetice(sugerat de imaginea ciocârliei, simbol al cântecului ca formă primară a poeziei). Văzul se întâlnește cu auzul într-o sinestezie tipic simbolistă, traducând ascensiunea eului spre absolut, calea iluminării reprezentând-o iubirea.<br>
A treia secvență poetică surprinde constatarea metamorfozei ireversibile a ființei poetului în urma întâlnirii cu iubirea: „Mi-am dus mâna la sprânceană,/ la tâmplă și la bărbie,/ dar mâna nu le mai știe”. Iubirea, ca stare de grație are ca efect imediat dematerializarea individului, permițând trecerea într-un plan ideal. Mâna care nu mai recunoaște vechiul „eu” sugerează transformarea totală a celui care, invadat de forța copleșitoare a iubirii, nu-și mai regăsește sinele anterior. Gestul circumscrie o jumătate de cerc sau o jumătate de inimă: „sprânceană” (cunoașterea), „tâmplă” (gândire), „bărbie” (rostire, senzualitate).<br>
Verbul la perfect compus „mi-am dus” poate sugera desăvârșirea metamorfozei eului sau consumarea iubirii după care eul liric încearcă inutil să se regăsească. Verbele la prezentul etern (alunecă, trece) și locuțiunile adverbiale („în neștire”, „înc-o vreme”) induc ideea persistenței iubirii în sufletul omului etern îndrăgostit. Eul poetic așteaptă o nouă iubire, o nouă întâlnire, mereu în pericolul de a pica pradă iubirii necontrolate. Se produce, astfel, o identificare între eu și „leoaica arămie”, imagine a maturității sentimentului, așa cum deșertul (univers inefabil al cunoașterii) se contopește în culori cu leoaica-iubire.<br>
Incipitul este simetric cu finalul prin repetarea imaginii leoaicei. De fapt, raportul vânător-vânat, prădător-pradă s-a inversat: dacă, inițial, leoaica-iubire îl vânează pe om, în final, omul “pândește în încordare” iubirea, devenită joc viclean, dar seducător.<br>
Repetiția din final („înc-o vreme/Și-ncă-o vreme …”) are ton de incantație, descântec, vrajă. Urmată de punctele de suspensie, amplificată prin conjuncția „și”, ea exprimă eternitatea iubirii, sentiment universal în afara căruia nu există nimic.<br>
În ceea ce privește prozodia, discursul poetic este alcătuit din strofe inegale (sextină, octet, decimă), versurile lungi alternează cu versuri scurte, este prezent versul liber, ingambamentul, rima este împerecheată sau încrucișată, ritmul este combinat (dactil, peon amfibrah) sugerând fie spontaneitatea, fie curgerea domoală.<br>
În concluzie, poezia Leoaică tânără, iubirea este una dintre cele mai reprezentative poezii ale neomodernismului stănescian prin reliefarea temei iubirii exprimată nuanțat în fiecare secvență poetică. Cosmicizarea iubirii prilejuiește poetului meditația asupra universului, a naturii, a divinității la care omul se raportează. Poezia lui N. Stănescu este un „joc al cuvintelor de-a viața, de-a iubirea și de-a moartea”.<br>


	</p>
	
	
	
</body>	
</html>