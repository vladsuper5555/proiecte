<html>
<head>
	<i><b>Numai în limba sa omul îşi percepe inima pe deplin.</b></I>
</head>
<title>
	Și eu pot promova bacul!
</title>
<body>
	<body bgcolor="#FFFFCC">
	<p><b>POVESTEA LUI HARAP-ALB</b></p>
	<p>
	              Încadrat de G. Călinescu ,,Marilor prozatori’’ , alături de I.L. Caragiale  și Ioan Slavici, Ion Creangă este ,,expresia monumentală a naturii umane în ipostaza ei istorică ce se numește poporul român, sau, mai simplu, e poporul român însuși, surprins într-un moment de genială expansiune’’.( Ion Creangă. ,,Viața și opera’’). G. Ibrăileanu realiza analogii cu opera lui La Fontaine, pe coordonata stilului oral, Creangă devenind un ,,Homer al nostru’’.<br>
       Publicat în revista ,,Convorbiri literare’’, 1 august 1877, textul se încadrează basmului cult de factură folclorică, alături de ,,Povestea porcului’’ , ,,Ivan Turbinca’’, ,, Soacra cu trei nurori’’, ,,Capra cu trei iezi’’, ,,Fata babei și fata moșneagului’’. Autorul pornește de la un model folcloric caracterizat prin stereotipie, realizează teme universale, însă le organizează conform propriei viziuni, realizând un text narativ mai complex decât al basmelor populare. Basmele culte respectă tiparul celor populare, dar se individualizează prin stilul elaborat, prin viziunea personală a autorului asupra lumii și prin adeziunea acestuia la o anumită orientare literar-artistică.<br>
      Capodoperă a prozei de inspirație folclorică ,,însăși sinteza basmului românesc’’( P. Constantinescu), ,,Povestea lui Harap-Alb’’  reprezintă ,,o oglindire a vieții în noduri fabuloase’’ (G. Călinescu), ,,o sinteză de realism și fabulos’’ (G. Călinescu).<br>
          Trăsăturile fundamentale ale basmului sunt existența unui singur fir narativ care urmărește o schema tradițională cu cinci secvențe(sitația inițială stabile, factorul perturbator, călătoria reparatorie cu probele, restabilirea echilibrului, răsplata eroului), formulele specifice(inițiale, mediane, finale). Timpul este mitic, trecutul îndepărtat, illo tempore, spațiul include două tărâmuri, personajele sunt construite în antiteză, apar cifre și obiecte magice, motive specifice(superioritatea mezinului, călătoria, probele), stilul se caracterizează prin oralitate. Fabulosul este o categorie a fantasticului, ce caracterizează lumea basmului, pentru că desemnează fapte sau personaje incredibile, de domeniul fanteziei, fără corespondent în lumea reală.<br>

      ,,Povestea lui Harap-Alb’’ este un basm cult, realist prin:  construirea unui personaj fără puteri supranaturale, fără calități excepționale; individualizarea personajelor prin comportament, limbaj, atitudine, gestică, mimică, psihologie; digresiuni care întrerup firul povestirii(ritmul alert al desfășurării acțiunii este întrerupt prin pasaje descriptive); complexitatea personajelor care nu se încadrează în opozițiile de tipul real/supranatural, pozitiv/negative; sporirea numărului de probe la care este supus eroul(motivul triplicării); dimensiunile ample rezultate din prelungirea conflictului(spațiul desfășurării acțiunii este vast); tratarea fabulosului într-un mod realist-umanizarea fantasticului; are autor cunoscut; naratorul omniscient alternează cu ipostaza uniscientă; discursul  elaborat cu mărci stilistice particulare(umor, oralitate); register stilistice diferite(discursul naratorului este diferit de cel al personajelor). Realismul lui Creangă se reflect și în imaginea carnavalescă a lumii și în tendința de hiperbolizare a unor defecte umane. În monologul personajului Ochilă este sintetizată viziunea lumii pe dos, acest personaj întruchipând iopstaza scriitorului care are darul de a vedea altfel lucrurile vede toți și pe toate altfel de cum vede lumea cealaltă.<br>
           O primă trăsătură prin care ,,Povestea Lui Harap-Alb’’ se încadrează în specia basmului cult cu caracter realist este umanizarea fantasticului . Dacă în basmele populare personajele sunt creaturi înzestrate cu puteri supranaturale, se pot metamorfoza, dețin o forță cel puțin egală cu cea a zmeilor, în Povestea lui Harap-Alb critica literară vorbește despre umanizarea fantasticului. Protagonistul se comportă adesea ca un flăcău din mediul rural: lovește calul cu căpăstrul, poartă căciulă țărănească din care le va face cuib albinelor. De asemenea, Împăratul Roș se comportă nepotrivit statutului său social: se uită ,, de-a mirarea la pețitori’’ , caută în așternuturi ,,să vadă ce i-a stricat  somnul ‘’ după ce furnicile îl pedepsesc. Chiar și ființele himerice (Gerilă, Flămânzilă, Setilă, Ochilă, Păsări-Lăți-Lungilă) își depășesc condiția, câștigând o consistență realistă, de țărani cu însușiri exagerate.<br>
                O altă trăsătură ce influențeză viziunea realistă a basmului cult este diversitatea modurilor de expunere. Chiar dacă în ,,Povestea lui Harap-Alb’’ apare și mijlocul clasic de expunere al basmului – narațiunea, există pasaje întregi în care predomină dialogul și descrierea ce au drept rol principal de a reliefa înclinația basmului cult spre crearea iluziei vieții. Digresiunile descriptive ajută la caracterizarea personajelor (portretele celor cinci personaje grotești), ori la tensionarea acțiunii, oferindu-i naratorului posibilitatea de a se adresa cititorului. Dialogul are rol în individualizarea personajelor, evidențierea psihologiei acestora. Discuția dintre cei cinci tovarăși din camera ,,roșă cum e jăratecul’’ seamănă cu o ceartă realistă între țărani, pentru că nu are vreun scop în evoluția narațiunii.<br>
           Tema pune în lumină  lupta dintre bine și rău, care încadrează textul în tradiția populară. În basmul cult această luptă nu este atât de clară, antagonistul transformându-se într-un ,,rău necesar’’, fără de care maturizarea  eroului nu poate avea loc. Textul se deschide  cu o dezbatere asupra binelui și răului, nedespărțite în viața omului, după cu se exprimă Craiul ,, În călătoria ta ai să ai trebuință și de răi, și de buni.’’. Pe parcurs, semnificațiile se adâncesc, iar căutarea binelui înseamnă, de fapt, împlinirea destinului. Prin analogie, învingerea răului reprezintă  cunoașterea piedicilor care stau în calea împlinirii destinului și trecerea peste acestea. Lupta dintre bine și rău generează alte cupluri subordonate de termeni: împărat-supus, naiv-matur, curajos-fricos, adevăr-aparență, între care evoluează protagonistul. Astfel, textul se transformă într-un bildungsroman ce urmărește  modul în care eroul parcurge un traseu inițiatic la finalul căruia trece într-un plan superior de existență. De asemenea, tema basmului vizează inițierea în viață a unui tânăr, prin asumarea unor experiențe exemplare.<br>
           Motivele literare specifive operei sunt : m. călătoriei, m. încercării puterilor, m. existenței animalelor recunoscătoare (furnica, albina), m. tovarășilor devotați, m. apei vii și al apei moarte, m. omului spân sau roș, m. superiorității mezinului, m. pedepsei, m. probei focului, m. petrecerii, m. călătoriei, m. cifrelor magice, m. obiectelor magice, m.triplicării, m. cuplului, m. jurământului, m. schimbării destinației, m. probelor, m. nunții etc.
                O scenă semnificativă pentru tema basmului o reprezintă  cea a fântânii, scenă care pune în evidență unul dintre motivele literare ale basmului, cel al supunerii prin vicleșug. Deși, inițial, Harap-Alb ascultă sfatul părintesc și refuză oferta Spânului de a-l însoți, la o a treia apariție a acestuia, nefiind capabil să vadă dincolo de aparență, tânărul îi acceptă tovărășia, căzându-i  în capcană și devenindu-i  slugă. Este momentul în care fiul mic al Craiului primește o nouă identitate. Spânul îi nuanțează traseul existențial, fiul Craiului slujindu-l până va muri și iarăși va învia. De aici începe un traseu al umilinței pentru erou, deoarece el va devein un împărat puternic, iubit și slăvit, dar mai întâi trebuie să fie slab, urât și umilit. Spânul îl trimite să aducă ,,sălăți’’ din Grădina Ursului, pielea încrustată cu pietre prețioase a Cerbului și pe fata împăratului Roș. Pentru Harap-Alb, ultima încercare este cea mai dificilă, deoarece pe drum se îndrăgostește  de fată, dar, onest fiind, își păstrează jurământul și nu-i dezvăluie adevărata identitate.<br>
       O altă scenă semnificativă pentru tema basmului este cea din final când fata, ,,o farmazoană’’ cunoaște adevărul și îl demască pe Spân, care îl acuză pe Harap-Alb că a divulgat secretul și îi taie capul. Această scenă este relevantă, deoarece reprezintă încheierea inițierii fiului de crai. Astfel, jurământul este rupt, calul fiind cel care ucide întruchiparea răului. Fata îl învie cu obiectele magice, iar Harap-Alb reintră în posesia paloșului și a împărației unchiului său. Nunta și schimbarea  statutului său ( devine împărat) confirma maturizarea protagonistului, care aduce victorios binele și restabilește armonia lumii.
       Un element relevant pentru construcția textului este titlul . ,,Povestea lui Harap-Alb’’  ilustrează numele eroului  care comportă interpretări multiple. Pe de o parte, termenul Harap (care  din punct de vedere semantic implică sugestia robiei) trimite la una dintre ipostazele eroului, aceea de  slugă a Spânului, în timp ce al doilea termen al numelui, Alb , păstrează amintirea originii sale nobile. Pe de altă parte, Harap include sugetii cromatice –negru- eroul, în urma drumului inițiatic, trebuie să devină întruparea arhetipului androginului. Alăturarea celor doua culori (alb-negru) este simbolică și reprezintă coincidența contrariilor. Aceasta desemnează în mod metaforizat umanizarea eroului, căruia îi lipsește perfecțiunea, fiind înzestrat atât cu virtuți cât și cu defecte. Alăturarea celor două culori poate sugera inerenta coexistență a binelui cu răul, complexitatea vieții, ce nu permite o separare netă a adevărului de minciună, a aparenței de esență. Asocierea acestor doi termeni este oximoronică și evocă inerenta coexistență a binelui cu răul în orice personalitate. Eroul primește acest nume în scena în care debutează procesul lui de formare (coboară în fântână ca fiu de crai și iese ca rob) și îl pierde atunci când traseul inițiatic se închiei ( recompensa și nunta).<br>
         Semnificativă în construcția discursului narativ este și perspectiva narativă, cea a naratorului omniscient și omniprezent, dar nu și obiectiv în  totalitate, deoarece intervine prin comentarii la adresa personajelor (,, boboc în felul lui la trebi de aieste’’ , ,, o dihanie de om’’ , ,,spânului îi mergea gura ca pupăza’’) , pasaje de relatare la persoana I (,, Dar ia să nu ne depărtăm cu vorba, și să începem a depăna firul poveștii’’), enunțuri exclamative, iar viziunea este ,, din spate’’/,,dindărăt’’.
            Reperele spatio-temporale prezente în incipitul basmului sunt vagi, nedeterminate. ,, Amu cică era odată într-o țară un crai care avea trei feciori’’ acțiunea începând ,, la o margine a lumii’’ și continuând la cealaltă. Întamplarile se  desfășoară în trei împărății: la curtea Craiului, a Împăratului Verde și a Împăratului Roș, unele repere dobândind valoarea de simbol. Casa părintească își păstrează funcția ocrotitoare și pentru cei care nu trec probele inițiatice. Pădurea reprezintă un labirint al cunoașterii , iar fântâna sugerează metamorfoza, deoarece ieșind din ea, Harap-Alb primește o nouă identitate. Grădina Ursului și Pădurea Cerbului sunt locuri stăpânite de animale emblematice: ursul este păzitor al roadelor pământului, iar cerbul( care are pielea încrustată cu nestemate) este o ființă solară, purtătoare de lumină. Cele două animale simbolizează forța delurică și cea cosmică.<br>
              Importantă în construcția textului este și relația dintre incipit și final. Incipitul  basmului este supraîncărcat printr-o dublă ,, intrare’’ în universul ficțional. Fiecare ,,prag’’ al intrării în lumea basmului este textualizat prin sintagma ,,Amu, cică...’’ (,, Amu , cică era odată într-o țară un craiu, care avea trei feciori’’ și ,, Amu cică împăratul acela...’’).  Formula inițială este inovată prin regionalismul ,,amu’’ și adverbul ,,cică’’. Ea are rol în marcarea raportului dintre realitate și ficțiune, introduce cititorul în universul operei, plasează acțiunea în atemporal, într-un timp mitic ( ,,odată’’ , ,, pe vremurile acele’’), dezvăluie cititorului convenția ficțiunii.<br>
         Finalul  este fericit și evidențiază victoria binelui asupra forțelor răului. Mezinul este eliberat de sub jurământul făcut în  fântână, își recapătă statutul, răufăcătorul este pedepsit (calul îi dă drumul Spânului deri înaltul cerului), eroul este răsplătit ( H-A se căsătorește cu fata Împăratului Roș). Nunta reprezintă sfârșitul drumului inițiatic, de maturizare.(,, (…) se începe nunta(…). Cine se duce acolo bea și mănâncă , iar cine nu, se uită și rabdă). Finalul este fără formula clasica de încheiere. El folosește formula umorului, scoțând cititorul din universul  ficțional si readucându-l în realitate amintidu-i de obligațiile financiare.<br>
     	Acțiunea se desfășoară linear, cronologic, prin înlănțuirea episoadelor narative ce ilustrează structura stereotipică și ciclică a basmului: o situație inițiala de echilibru( Craiul avea trei feciori), un eveniment care dereglează echilibrul inițial( primirea scrisorii de la Verde Împărat, prin care îi cere acestuia să-i trimită pe unul dintre feciori să-i urmeze la tron, deoarece el nu avea moștenitori pe linie masculină) , acțiunea de recuperare a echilibrului( fiul cel mic al Craiului pleacă spre împărăția unchiului său, în drumul său  fiind supus unor probe diferite și primind o lecție de viață), restabilirea echilibrului și răsplata eroului( învierea lui Harap-Alb și victoria binelui).<br>
           Subiectul  basmului nu este original. El este întâlnit în șase versiunui  românești și basme din spațiul balcanic și central-european. I. Creangă se diferențiază de acestea prin ,,Intrarea în subiect(primele trei probe), prezența spânului și tema însoțitorilor năzdrăvani’’ ( Jean Boutière). Astfel, ,, Povestea  lui Harap-Alb’’ a fost interpretat ca un ,,basm al ființei’’ sau ca un bildungsroman în regimul fabulosului.<br>
        La nivelul compozițional, ,, Povestes lui Harap-Alb’’ își structurează epicul pe două motive ordonatoare: m. călătoriei inițiatice a eroului și m. probelor depășite. Se pot identifica două mari părți compoziționale( opt episoade narative). Prima parte urmărește pregătirile pentru plecarea în călătorie, călătoria explorativă cu cele trei probe canonice( proba labirintului, a întâlnirii cu Spânul și a schimbării rolurilor, proba procurării sălății și proba uciderii cerbului). În prima parte,  protagonistul se află în ipostaza unui neinițiat, antierou. Partea a doua conține tot patru episoade narative în care Harap-Alb se confruntă cu o altă forță malefică, omul roș: apare fata Împăratului Roș(eroul pleacă într-o călătorie de verificare) eroul trece proba altruismului și a prieteniei( furnicile și albinuțele) Harap-Alb este supus la câteva probe de către Împ. Roș( casa de aramă încinsă, ospățul pantagruelic, alegerea macului de nisip, păzirea fetei, ghicirea miresei adevărate, întrecerea dintre cal și turturică), proba iubirii, a recuperării identității și a paloșului( despărțirea de cei cinci prieteni, idila dintre H-A și fata de împărat, dezvăluirea adevărului despre Spân, moartea ritualică, uciderea Spânului de către cal, răsplătirea eroului).<br>
     Structura  este specifică basmului popular: planul realului și cel al fabulosului se suprapun(,, fabulosul este umanizat, este coborât în realitatea lumii țărănești’’).
     Conflictul  este generat de scrisoarea primită de Verde Împărat. Eșecul fraților generează conflictul lăuntric/ interior al mezinului. Acesta este un conflict secundar. Conflictul exterior reunește mai multe opoziții: fiul mic al Craiului/ Harap-Alb și Spân ; Harap-Alb și Împăratul Roș; Harap-Alb și fiica Împăratului Roș.<br>
       Cateva dintre particularitățile stilului lui Creangă marcate în text sunt discursul personajelor și discursul naratorului, care ilustrează un registru stilistic popular, marcat oral și regional. O caracteristică fundamentală a stiulului lui Creangă este oralitatea( stil direct, still indirect, formulele de adresare, enunțuiri la persoana 1 si a II-a, frecvența interjecțiilor, exclamațiilor și interogațiilor, a formelor neliterare a expresiilor caracteristice comunicării orale și stilului colocvial, utilizarea regionalismelor lexicale sau fonetice). O alta particularitate o reprezinta bogăția paremiologică (proverbe, zicători, vorbe de duh introduse prin ,,Vorba aceea...’’) De asemenea, își face simțită prezența categoria estetică a comicului : comicul de situație ( cearta dintre uriași’’ din casa de aramă; apariția la curtea Împ. Roș a cetei lui Harap-Alb), comicul de caracter (portretul făcut Împăratului Roș ,,om pâclișit și răutăcios la culme’’), comicul de nume( modalitate importantă de caracter a persoanei), comicul de limbaj( jocuri de cuvinte, enumerări hilare, truisme, tautologii, pleonasme, exagerare comică, diminutivare hazlie, asocieri inedite de tip oximoronic).<br>
         Povestea lui Harap-Alb este un basm cult care prelucrează teme și motive ale basmului universal, rămânând o creație reprezentativă a unui povestitor genial.

	</p>
	
	
	
</body>	
</html>