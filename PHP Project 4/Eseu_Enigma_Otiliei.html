<html>
<head>
	<i><b>Numai în limba sa omul îşi percepe inima pe deplin.</b></I>
</head>
<title>
	Și eu pot promova bacul!
</title>
<body>
	<body bgcolor="#FFFFCC">
	<p><b>ENIGMA OTILIEI</b></p>
	<p>
	          În literatura interbelică, romanul românesc cunoaște o dezvoltare fără precedent și se impun două direcții corespunzătoare celor două metode de creație: proustianismul (romane moderne de tip subiectiv scrise de Camil Petrescu, Mircea Eliade și Anton Holban) și balzacianismul (romane realiste scrise de George Călinescu).<br>
	Paralel cu aceste direcții se dezvoltă romanul realist obiectiv, cultivat de scriitori precum Liviu Rebreanu și Hortensia Papadat-Bengescu, dar și romanul istoric promovat de Mihail Sadoveanu.<br>
	George Călinescu se impune ca scriitor interbelic prin două romane („Cartea nunții” și „Enigma Otiliei”) și optează pentru realismul balzacian ca metodă de creație, exprimându-și concepția în articolul „Sensul clasicismului” și în volumul „Principii de estetică”. În viziunea sa, clasicismul este considerat „un mod de a crea durabil și esențial”, motiv pentru care romanele sale combină balzacianismul și clasicismul<br>
Ca romancier (Cartea nunții, Enigma Otiliei, Scrinul negru, Bietul Ioanide) G. Călinescu se înscrie în tradiția romanului românesc de tip obiectiv, de inspirație socială reprezentat de N. Filimon și L. Rebreanu.<br>
          ,,Enigma Otiliei” este un roman interbelic (1938), de sinteză estetică, realist, de tip balzacian, în care realismul obiectiv de factură balzaciană se asociază cu elemente de clasicism, romantism, modernism. De asemenea, este un roman de observație socială, însumând „dosare de existență” ale unor tipuri umane; roman de problematică morală și  de dragoste.  „Enigma Otiliei” este un bildungsroman (roman al cristalizării unor personalități, surprinzând etapele devenirii celor doi adolescenți, Felix și Otilia), roman citadin (aspect al modernismului promovat de Eugen Lovinescu) și un roman al unei familii și istoria unei moșteniri.<br>
     „ Enigma Otiliei” este un roman realist prin: reprezentarea veridică a societății contemporane autorului (principiul mimesisului), observația socială și psihologică, tema banului, averii, moștenirii, paternității, parvenirea; tehnica detaliului semnificativ, tipologizarea personajelor, problematica morală, formula narativă: narațiunea heterodiegetică, narator omniscient în ipostaza demiurgică, focalizare zero, narațiune la persoana a III-a; incipitul descriptiv, generând „efectul de real” (repere spațio-temporale precis determinate), construcția subiectului (un ritm foarte lent la început, accelerat doar în ultima parte- începând cu capitolul al XVIII-lea), arta construirii personajelor: „intrarea în scenă a eroilor” e însoțită de un portret inițial (detaliul fizic individualizează trăsătura morală dominantă), modalități diverse de caracterizare (materializarea universului moral în fizionomie, ticul nervos, gestul semnificativ, descrierea vestimentației și a mediului), tipologii balzaciene construite pe o dominantă morală („caractere”): avarul, parvenitul etc.<br>
        Elementele clasice prezente în „Enigma Otiliei” sunt principiile compoziționale (cronologie, simetrie, circularitate), personaje construite în tiparul eroilor clasici („personaje plate”, construite pe o unică trăsătură, statice): fata bătrână, „baba absolută fără cusur în rău”, aristocratul etc.<br>
         Elemente romantice: elemente de bildungsroman (Felix, Otilia), tema iubirii, motive literare (triunghiul erotic, orfanul, străinul), procedeul antitezei în construirea personajelor (Stănică vs Felix, Aurica vs Otilia, Aglae vs Pascalopol, Felix vs Pascalopol), descrierea Bărăganului din perspectiva naturii primordiale.<br>
        Elemente de modernitate: roman citadin, problematica intelectualului; elemente de „sinteză estetică”, anulând opozițiile clasic vs romantic, tradițional vs modern; parodierea canoanelor, a convențiilor romanului realist (criticul literar N. Manolescu consideră că în „Enigma Otiliei” este prezent un „balzacianism fără Balzac”), tehnici narative moderne: discontinuitate narativă, pluriperspectivism, personaje moderne: Otilia (personajul relativizat), maladivii psihici, simbolizând alienarea omului modern, registre stilistice diverse (limbaj citadin colocvial/ limbaj intelectualizat).<br>
1.	        „Enigma Otiliei” este un roman obiectiv, realist, balzacian, interbelic. Totuși, opera depășește modelul realismului clasic, prin spiritul critic și polemic (parodic, ludic etc), dar și prin valorificarea unor elemente ale modernității fapt, ce l-a determinat pe criticul literar N. Manolescu să afirme că la G. Călinescu este prezent un „balzacianism fără Balzac”. Nicolae Manolescu apreciază că opera este „un roman de critic”, care pune în lumină vocația critică și polemică a lui Călinescu, însă cartea are și elemente moderne, motiv pentru care vorbim despre „un balzacianism fără Balzac”. Călinescu depășește modelul realismului clasic al lui Balzac prin spiritul critic și prin elemente de modernitate.<br>

       În primul rând, deși pe urmele lui Balzac, George Călinescu mizând pe o atentă observare a socialului, această tehnică nu duce totuși la o simplă frescă a Bucureștiului de dinainte de Primul Război Mondial, ci la o caricatură a societății vremii. De exemplu, incipitul în care este prezentat „un tânăr de vreo 18 ani, îmbrăcat în uniformă de licean” prin intermediul căruia sunt descrise strada Antim și casa lui moș Costache surprinde prin finețea și erudiția observațiilor. E puțin probabil ca Felix, pasionat de medicină, să cunoască termenii specializați din arhitectură ca „frontoane”, „console”, „ogive" etc, ceea ce îl determină pe N. Manolescu să afirme că aceste detalii aparțin „ochiului unui estet”. Acest fapt creează o limitare a omniscienței naratorului. De fapt, acest artificiu narativ redă un defect al societății vremii: ipocrizia burgheziei. Locuitorii străzii mimează cultura, grandoarea combinării mai multor stiluri arhitectonice incompatibile, iar lenea și zgârcenia reies din aspectul neîngrijit al caselor și al gospodăriilor.<br>
       În al doilea rând, personajele ies din tipologia în care se văd încadrate odată cu prima apariție în roman. Costache Giurgiuveanu s-ar încadra în tipologia avarului, iar dragostea pe care le-o poartă Otiliei și lui Felix îl umanizează pe bătrânul zgârcit, aspect de neconceput la zgârciții lui Balzac. Felix nu este ambițiosul lipsit de scrupule, ci un adolescent orfan, capabil de a iubi dezinteresat, dar dornic de a-și face o carieră. Se observă interesul pentru procesele psihice deviante, motivate prin ereditate și mediu: alienarea și sensibilitatea, ilustrate prin Titi și tatăl său, Simion Tulea.<br>
       Romanul tratează mai multe teme, atât de factură realist-balzaciană, cât și de factură romantică sau modernă. Tema romanului este existența societății burgheze bucureștene în secolul al XX-lea (tema fundamentală- balzaciană). Imaginea societății degradate moral, în care banul este valoarea supremă, constituie fundalul pe care se proiectează destinul tânărului Felix Sima. Alte teme în jurul cărora este construit romanul sunt: tema moștenirii, tema parvenirii, tema paternității (tipic balzaciene), tema iubirii, devenirea spirituală și profesională a lui Felix care trăiește experiența iubirii înainte de a-și forma o familie și de a-și face o carieră. <br>
    În spiritul lui Balzac, romanul este, din punct de vedere tematic, o frescă socială, o parte de „comedie umană” românească, prin care este conturată atmosfera societății burgheziei bucureștene la începutul secolului al XX-lea.<br>
     Tema moștenirii (balzaciană) se construiește pe motivul averii și pe cel al arivistului (Stănică Rațiu). Ca și la Balzac, personajele urmăresc la modul obsesiv obținerea unei moșteniri, deoarece averea, banii au o influență adâncă în viața omului, conferindu-i demnitate, putere în raport cu ceilalți.<br>
Geneza cărții trimite la imaginea unei tinere din familia scriitorului, o fată „cu părul ca un fum, exuberantă și reflexivă, cultă, nebunatică, serioasă, furtunoasă, meditativă, muzicală”, de care el a fost îndrăgostit și căruia i-a dedicat câteva poezii. Despre Otilia, ca simbol al feminității și al proiecției unui ideal, Călinescu a afirmat, în stilul lui Flaubert, „Otilia c´est moi”, mărturisind „Otilia este oglinda mea de argint”.<br>
	Un alt element folosit ca sursă de inspirație este povestea familiei Popescu, o familie bucureșteană, destrămată din cauza unei moșteniri. În roman, acest eveniment transpune lupta pentru moștenire și conflictul cu familia Tulea.<br>
	Critica de orientare biografică a găsit asemănări între destinul personajului Felix Sima și viața lui Călinescu.<br>

          O scenă relevantă pentru tema moștenirii este cea din capitolul al XVIII-lea, scenă în care Agale și familia ei „ocupă casa militărește” după ce Moș Costache este doborât de primul atac al bolii de inimă. Scena evidențiază odiosul, grotescul și tragicul unei lumi în care oamenii sunt închiși în cercul strâmt al unui univers lăuntric, precar, dominat de o obsesie. Scena subliniază egoismul feroce al fiecărui personaj, imposibilitatea unei comunicări reale între personaje. Aglae nu are pic de compasiune pentru fratele ei, vorbește despre o boală vagă proprie și hotărăște să își îngrijească sănătatea. Aurica, obsedată de căsătorie, vorbește despre norocul fetelor care se mărită. Stănică Rațiu își amintește despre veghea unui unghi muribund, obsedat de moștenire. Doctorul Vasiliad dezvăluie un complex de om incompetent, iar Titi intenția de a copia mecanic în alt format aceeași carte poștală. După cel de-al doilea atac al bolii lui Moș Costache, rapacele clan Tulea începe „să care” din casă toate lucrurile de valoare. Scena jafului nocturn reliefează lăcomia înspăimântătoare și lipsa de omenie a personajelor. Moș Costache Giurgiuveanu își revine și îi dă lui Pascalopol o treime din banii de sub saltea, pentru a-i deschide Otiliei un cont în bancă. Cele 200 000 de lei rămase îi vor fi smulse cu forța de Stănică, ceea ce îi va provoca moartea bătrânului. <br> 
        Tema paternității se dezvoltă în jurul motivului orfanului și este preluată de la Balzac.<br>
      Tema iubirii este ilustrată în roman prin mai multe cupluri. Povestea romantică de iubire dintre cei doi adolescenți, Felix și Otilia, ilustrează monografic dilemele primei iubiri, de la fascinația atracției spontane la decizia lucidă care pune capăt idilei. Sfârșitul poveștii de iubire (Otilia îl părăsește pe Felix plecând cu Pascalopol la Paris) evidențiază caracterul iluzoriu al libertății de a alege și de a-și asuma iubirea într-o societate determinată de mecanismul economic. Cuplul Otilia-Pascalopol este o împlinire a aspirațiilor erotice ale bărbatului matur. Cuplul Stănică Rațiu-Olimpia este caricatura perechii Felix-Otilia, dragostea fiind pentru Stănică o afacere, un mod de a-și realiza planurile ariviste.<br>
     O scenă relevantă pentru tema iubirii este cea în care Felix îi mărturisește Otiliei dragostea printr-o scrisoare. Fata nu reacționează la declarație, iar Felix pleacă de acasă. După lungi căutări, Otilia îl găsește în parc pe o bancă plină de zăpadă. Comportamentul Otiliei este în continuare neclar și misterios, ceea ce provoacă nedumerire și dezamăgire în sufletul lui Felix.<br>
    O altă scenă care ilustrează tema iubirii este cea în care Felix intră în camera Otiliei. Dezordinea îl atrage, conducându-l către un univers spiritual al „ascunzișului feminin”. Intrarea lui Felix în labirintul spiritual al Otiliei marchează începutul unui traseu sinuos, la finalul căruia cei doi se redescoperă. Felix, matur, iar Otilia, independentă. Atracția lui Felix față de Otilia îl dezamăgește, deoarece nu înțelege, fata având schimbări bruște de atitudine, pe care mintea rațională a băiatului nu o poate accepta.<br>
      Un element relevant în construcția operei este titlul. „Enigma Otiliei” este o structură nominală alcătuită dintr-un substantiv comun, la singular articulat „enigma” și unul propriu „Otilia”. Este un titlu eponim care desemnează unul dintre protagoniști. Acesta face trimitere la tehnicile moderne de construcție: reflectarea poliedrică (Otilia este văzută diferit de personaje: „stricată” și „orfană” pentru Aglae, ca o „amenințare” pentru Aurica, „fe-fe-tița moșului” pentru Costache, „iubire absolută” pentru Felix, ca o „partidă bună” pentru Stănică) (Otilia este o enigmă pentru cititor, nu există opinia obiectivă a naratorului) și comportamentismul (imposibilitatea lui Felix de a  înțelege comportamentul și reacțiile Otiliei din prisma relațiilor Felix-Otilia, Pascalopol-Otilia).<br>
      De asemenea, titlul „Enigma Otiliei” reliefează eternul mister feminin („enigma este tot acel amestec de luciditate și ștrengărie, de onestitate și ușurătate”) dar și misterul unei vârste și al vieții însăși („această criză a tinereții lui Felix, pus pentru întâia oară față în față cu absurditatea sufletului unei fete”, aceasta este „enigma” așa cum afirmă scriitorul însuși). În finalul romanului, Felix afirmă „Nu numai Otilia era o enigmă, ci și destinul însuși”.<br>
       În plus, titlul inițial, „Părinții Otiliei” sublinia tema paternității (tema balzaciană), fiind o aluzie la felul în care personajele determină destinul acesteia. Schimbarea titlului mută accentul pe comportamentul ei. Astfel, titlul analitic („Enigma Otiliei”) sugerează misterul Otiliei, care este ca o ghicitoare greu de descifrat de ceilalți.<br>
       Perspectiva narativă este obiectivă, auctorială, narațiunea este la persoana a III-a,  naratorul este obiectiv, dar nu în totalitate omniscient (personajul-reflector Felix limitează omnisciența), viziunea este „din spate”/„dindărăt”, focalizarea „zero",  narator-demiurg, heterodiegetic.<br>
     Formulele narative realist-balzaciene se împletesc cu modalități moderne. Limitarea omniscienței naratorului se realizează prin introducerea unui personaj-martor (personaj-reflector), Felix Sima, căruia îi sunt atribuite părerile și limbajul unui comentator savant și expert care nu are vocația de a crea o lume, ci de a o studia și comenta.<br>
      Incipitul și finalul romanului sunt construite pe principiul simetriei și al circularității. Cele două tablouri au același decor (casa din strada Antim) și evidențiază tehnica contrastului (descrierii ample, balzaciene de la început îi corespunde imaginea sintetică din final). Cele două tablouri propun motivul lui nimeni. Replica lui Costache Giurgiuveanu din incipit („Aici nu stă nimeni”) are putere de destin. În final, ea se încarcă de o tristețe existențială, de sensuri adânci privind trecerea prin lume a „omului fără însușiri”, „devenirea întru devenire”, vană, fără sens și fără a lăsa urme. În final, nu mai apare nimeni din clanul Giurgiuveanu sau Tulea, mărturie a existenței lor derizorii rămânând doar casă în ruină.<br>
     Incipitul este construit print-o tehnică de construcție specifică realismului, estompând distincția dintre realitate-ficțiune. Are rol în introducerea cititorului în universul operei. Este construit prin tehnica detaliului semnificativ, urmând principiul de la panoramă la detaliu. Drumul lui Felix pe strada unchiului Costache fixează precis coordonatele spațio-temporale („Într-o seară de la începutul lui iulie 1909, cu puțin înainte de orele 10, un tânăr... intra în strada Antim venind dinspre strada Sfinții Voievozi...”) și prezintă detaliat cadrul exterior (arhitectura străzii, a caselor din perspectiva ochiului unui estet cunoscător de arhitectură, cu un discurs în care apar mulți termeni tehnici: „ogivă”, „console”, „casetoane”, „rozetă gotică”), cadrul interior (zgârcenia lui Costache, avariția care cultivă kitch-ul), personajele, prin caracterizare directă (jocul de table/cărți e un pretext pentru introducerea în scenă tuturor personajelor care vor gravita în jurul lui Costache Giurgiuveanu: Otilia, Pascalopol, Felix, Aglae, Aurica, Simion).<br>
      Finalul este construit tot printr-o tehnică specifică realismului. Estompează distincția ficțiune-realitate. Are rolul de a scoate cititorul din universul operei și de a-l readuce în realitate. Este construit tot prin tehnica detaliului semnificativ. Felix revine, după trecerea anilor, pe strada Antim, în drumul casei abandonate („casa lui Moș Costache era leproasă, înnegrită (...) Nu mai părea să fie locuită”).<br>
Incipitul amintește de intenția realiștilor și de metoda balzaciană de a situa diegeticul sub semnul concretului, timpul ficțiunii concurând temporalitatea reală și oferind operei o clară impresie de veridicitate. Impresia generală este o clară decrepitudine, o lipsă totală de simț estetic, dublată însă de intenția de a brava prin copierea fără discernământ a mai multor stiluri. Toate aceste detalii, alături de ruina avansată și umezeala degradantă, constituie embleme ale unei umanități nerafinate, incapabile de a învinge timpul, demitizate complet, trăind într-un orizont lipsit de orizont estetic și cultural.
	În mod ciclic, romanul se sfârșește tot pe strada Antim, unde Felix revine pentru a contempla acel loc ce a închis o lume. Realul nu și-a schimbat regulile, iar ficțiunea se raportează la real („Prefacerile nu schimbaseră cu totul caracterul străzii”). Felix Sima împrumută viziunea naratorului, iar naratorul se insinuează subtil în conștiința personajului, pentru a introduce cititorul în lumea romanului și apoi pentru a-l invita discret să o părăsească.  

      Un alt element important este reprezentat de reperele spațio-temporale  care sunt exacte, urmăresc crearea impresiei de verosimilitate. Acțiunea se desfășoară inițial în București, 1909, strada Antim, într-o seară de iulie și se încheie în martie 1911. Aceasta este urmată de episodul plasat la un deceniu și jumătate distanță.
     Lărgirea spațiului epic se realizează prin mutarea conflictelor de la casa lui Costache Giurgiuveanu, la cea a familiei Tulea, a lui Leonida Pascalopol, a moșiei acestuia din Bărăgan etc. Reperele spațio-temporale ilustrează o trăsătură a realismului: legătura directă om-mediu. Sunt prezentate sumar mediul negustoresc, medical-universitar, preoțesc, al avocaților etc.
     Compoziția romanului este clasică: 20 de capitole, fără titlu, se succed cronologic. Axa timpului obiectiv, care se derulează lent la început, apoi mai accelerat, este marcată prin sintagme temporale cu care debutează aproape toate capitolele („într-o seară de la începutul lui iulie 1909...”, „A doua zi...”, „în ziua următoare...”, „Cu timpul...”, „pe la începutul lunii august...”, „în martie...”, „pe la sfârșitul lui septembrie...”).
      Structura romanului însumează trei planuri: planul epic principal care urmărește destinul clanului familial (alcătuit din familiile înrudite Giurgiuveanu, Tulea, Rațiu). Acest plan se ordonează în jurul istoriei moștenirii și este dinamizat de un conflict economic (lupta pentru avere se dă între Aglae și Stănică, adevărate fiare citadine). Tema paternității, dezvoltată în acest plan, reliefează un conflict de ordin moral.
    Al doilea plan narativ urmărește povestea de iubire dintre Felix și Otilia, eroi surprinși în devenire, în confruntarea cu lumea și cu ei înșiși. Lor li se adaugă Leonida Pascalopol care trăiește revelațiile unei iubiri târzii. Conflictul acestui plan este unul interior, psihologic: rațiunea triumfa asupra pasiunii.
     Al treilea plan este un plan-cadru care conturează, monografic, existența burgheziei bucureștene la începutul secolului al XX-lea. Tema parvenirii accentuează conflictul de ordin moral.
Acțiunea prezintă evenimentele în ordine cronologică, secvențele narative fiind prezentate prin înlănțuire. Ca element de modernitate, apare în roman inserția unor micronarațiuni, care completează planurile narative (bilete, liste de cheltuieli, anunțul dat de Stănică). Unele secvențe narative au caracter scenic prin dispunerea personajelor, prin dinamica dialogului, prin notarea gesturilor și descrierea vestimentației, ca în didascalii (scena jocului de table, scena primului atac al lui Moș Costache din capitolul al XVIII-lea).
	Expozițiunea romanului este realizată în metodă realist-balzaciană și include situarea exactă în timp și spațiu, detalii topografice prezentate prin tehnica detaliului semnificativ.  Caracteristicile arhitectonice ale casei și ale străzii sunt surprinse din perspectiva naratorului specializat, chiar dacă observația îi este atribuită tânărului Felix. Arhitectura casei și descrierea interiorului acestuia se face prin restrângerea treptată a cadrului, scopul fiind de a evidenția caracterul personajelor și psihologia lor reflectate și în vestimentație sau fizionomie.
Intriga se dezvoltă pe două planuri prezentate prin alternanță, care se interpătrund (lupta pentru moștenire și destinul lui Felix). Alături de lăcomia, avariția și parvenitismul personajelor, aspecte supuse observației și criticii, romanele înfățișează și alte elemente din viața familiei burgheze (relația părinți-copii-soți, căsătoria, statutul orfanului).
	Desfășurarea acțiunii urmărește prin alternanță evoluția planurilor narative și a destinelor personajelor. <br>
 În raport cu fiecare plan există scene importante care evidențiază evoluția conflictului, precum scena discuției dintre Felix și Otilia în jurul scrisorii din capitolul al VIII-lea și secvența primului atac suferit de Moș Costache, când familia Tulea îi invadează casa.
Punctul culminant constă în moartea bătrânului determinată de furtul banilor de către Stănică Rațiu. Deznodământul este construit în jurul aceluiaşi personaj, care oferă informații lui Felix despre celelalte personaje ale operei.
Epilogul pune accent pe destinul Otiliei și pe percepția celor doi bărbați asupra ei („a fost o fată delicioasă, dar ciudată. Pentru mine e o enigmă”- Pascalopol; „Nu numai Otilia era o enigmă, ci destinul însuși”- Felix).

      Relevante pentru construcția romanului sunt și conflictele. Conflictul principal al romanului este exterior, un conflict economic, în jurul moștenirii lui Costache Giurgiuveanu. Conflictul romanului se bazează pe relațiile dintre două familii înrudite, care conturează universul social prin tipurile umane realizate. O familie este a lui Costache Giurgiuveanu, posesorul averii, și a Otiliei Mărculescu, fata celei de-a doua soții care a decedat a bătrânului. Aici pătrunde Felix Sima, băiatul doctorului Iosif Sima (fratele soției lui Costache Giurgiuveanu) care vine la București pentru a studia la Facultatea de Medicină și locuiește la tutorele său legal, moș Costache. A doua familie este cea a surorii acestuia, Aglae. Clanul Tulea este format din Aglae, soțul Simion Tulea și cei trei copii: Olimpia, Aurica și Titi. Aici pătrunde Stănică Rațiu care dorește obținerea averii lui Tulea, ca soț al Olimpiei. Romanul, istorie a unei moșteniri, este construit pe două conflicte succesorale: primul se dezvoltă în jurul averii lui Costache Giurgiuveanu, adversitatea manifestată de Aglae împotriva orfane Otilia și al doilea destramă familia Tulea, din dorința lui Stănică de a obține averea. Conflictul principal este exterior, un conflict economic, în jurul moștenirii lui Costache Giurgiuveanu.
         Modurile de expunere prezente în roman sunt: narațiunea, care are rol în relatarea evenimentelor din prisma înlănțuirii temporal/ cauzal, descrierea, cu rol în detalierea spațiului (strada Antim, casele, casa lui Costache) și a personajelor. Tehnica detaliului semnificativ conferă veridicitate. Descrierea are și funcție decorativă și simbolică (detaliile despre mediul oferă informații despre statutul social și psihologic al personajelor) si dialogul  care are rol în: individualizarea personajelor, evidențierea psihologiei personajelor, caracterizarea personajelor în mod indirect, dinamizarea/ dramatizarea acțiunii.
      Discursul narativ este construit după mai multe principii: principiul cronologic (clasic), aproape toate capitolele debutează cu sintagme temporale („într-o seară de la începutul lui iulie 1909...”, „a doua zi...”, „ în ziua următoare...”), tehnica înlănțuirii secvențelor narative în cadrul aceluiași plan/ fir epic; principiul simetriei și al circularității (2 tablouri care au același decor: strada Antim, contemplat de același erou, Felix ; motivul lui „nimeni”); principiul contrapunctului (casa din strada Antim/ casa din Calea Victoriei; decorul citadin e substituit de peisajul vast al Bărăganului); principiul colajului (juxtapunerea planurilor, care este un element de modernitate); tehnica planurilor paralele.
            În construcția personajelor, George Călinescu pornește de la principiul că „obiectul romanului este omul ca ființă morală” și distinge două tipuri de indivizi în funcție de capacitatea lor de a se adapta la lume: cei care se adaptează moral au o concepție morală asupra vieții și sunt capabili să-și motiveze propriile acte (Felix, Pascalopol) și cei care se adaptează instinctual au comportamente automatizate și reprezintă tipuri umane cu o trăsătură dominantă de caracter (Otilia - cochetă, Aglae - avar, Stănică - parvenit, Aurica - fata bătrână, Simion - dementul senil).
	George Călinescu pornește în construcția personajelor de la tipurile clasice, însă le conferă dimensiune moral-psihologică și adaugă un nou tip uman specific realismului: parvenitul.
	O trăsătură modernă a romanului o constituie ambiguitatea personajelor. Moș Costache este avarul umanizat prin dragostea pentru Otilia, Pascalopol nu își poate lămuri sentimentele față de Otilia „iubind-o patern și viril în același timp”, iar Felix nu este ambițiosul lipsit de scrupule, formându-se atât în plan spiritual, cât și profesional.
Personaj central, complex, Felix are o dublă calitate în roman: actor și spectator sau narator, căci multe scene se desfășoară prin viziunea sa, uneori dublată de cea auctorială. Reprezintă în țesătura epică tipologia intelectualului în formare, este ambițios și luptă să se realizeze pe plan profesional, visând să devină o celebritate în domeniul medicinei. Urmând modelul tatălui, se dedică studiului și trăiește satisfacția de a se remarca încă din primii ani de facultate prin publicarea unui articol de specialitate într-o celebră revistă din străinătate.
	Un alt aspect modern este interesul pentru procesele psihice deviante motivate prin ereditate și mediu, elemente de influență naturistă. Personaje precum membrii familiei Tulea reprezintă categoria estetică a urâtului, a grotescului și suferă de senilitate și alienare, debilitate mintală și retard intelectual (Titi) și de obsesia căsătoriei (Aurica).
Ca metode și procedee de caracterizare se folosesc atât cele clasice (directă, indirectă), cât și cele realist – balzaciene (prezentarea mediului, descrierea locuinței, a fizionomiei, a vestimentației și a obișnuințelor). În plus, apar și tehnici moderne, folosite în portretizarea Otiliei, precum comportamentismul și reflectarea poliedrică. Pentru cei din jur, Otilia are trăsături diferite, uneori contradictorii: pentru Moș Costache este „fe-fetița mea”, pentru Aglae este o stricată, o dezmățată, pentru Felix este admirabilă, superioară, pentru Pascalopol este o fată delicioasă, iar Stănică o consideră o fată deșteaptă.   
    În concluzie, opera „Enigma Otiliei” este un roman de sinteză estetică în care George Călinescu împletește elemente clasice, romantice, realiste și moderne și abordează balzacianismul în spirit critic și polemic. Prin „Enigma Otiliei” autorul promovează o formulă romanescă (= de roman) modernă, deși se declară adept al clasicismului. Încercând să demonstreze „vitalitatea formulei balzaciene” (Paul Georgescu), scriitorul depășește balzacianismul prin spiritul critic și polemic, prin „sensibilitatea romantică” și prin „dimensiunile viziunii moderne: psihologismul și analiticul”.


	</p>
	
	
	
</body>	
</html>