<html>
<head>
	<i><b>Numai în limba sa omul îşi percepe inima pe deplin.</b></I>
</head>
<title>
	Și eu pot promova bacul!
</title>
<body>
	<body bgcolor="#FFFFCC">
	<p><b>MOARA CU NOROC</b></p>
	<p>
	Ioan Slavici aparține epocii marilor clasici și reprezintă orientarea către proza realistă cu caracter moralizator. El a contribuit esențial la dezvoltarea literaturii române prin crearea romanului realist-obiectiv( Mara) și prin inserarea elementelor de analiză psihologică în proză.<br>
           Moara cu noroc a fost publicată în anul 1881 în volumul Novele din popor și este o nuvelă, adică o specie epică în proză, cu un singur fir narativ central și o construcție epică riguroasă, cu un conflict concentrat.<br>
          Moara cu noroc este o nuvelă realistă prin: prezența personajelor tipologice; construirea personajelor în relație cu mediul în care trăiesc; reperele spațio-temporale precise; caracterul monografic; toponime reale; crearea iluziei vieții (verosimilitate); valoarea moralizatoare, perspectiva etică asupra vieții; narator omiscient, omniprezent; tehnica detaliului semnificativ; stilul sobru, concis, impersonal; utilizarea unor tehnici ale analizei psihologice; tematica socială; prezentarea realității societății ardelenești de la sfârșitul secolului alXIX-lea . Este o nuvelă psihologică prin: introspecție, analiza psihologică, stilul indirect liber, prezența conflictului interior puternic, monolog interior.<br>
        Din punct de vedere estetic, nuvela Moara cu noroc se încadrează în paradigma realismului, influența acestei estetici manifestându-se la toate nivelurile textului.<br>
        O trăsătură semnificativă pentru încadrarea în estetica realismului este prezența personajelor tipologice. Astfel, bătrâna reprezintă țăranca cumpătată, apărătoare a tradițiilor, cu o perspectivă exclusiv morală a vieții. Bătrâna și copiii sunt singurele ființe morale și inocente, de aceea supraviețuiesc incendiului. Ana este un personaj introdus în narațiune cu scopul de a accentua personalitatea și degradarea lui Ghiță, pe care ajunge să îl creadă o muiere îmbrăcată în straie bărbătești. Ana este soția credincioasă, care își urmează bărbatul. Lică este un personaj tipic prin condiția socială, care, pe parcursul evenimentelor, rămâne egal cu sine, păstrându-și statutul de om rău și primejdios. El se încadrează în tipologia sămădăului negustor infractor. Ghiță, protagonistul nuvelei, este un personaj complex și rotund care surprinde în mod convingător ( Forster) și care ilustrează tipul cârciumarului stăpânit de patima pentru bani. Pe parcursul acțiunii, Ghiță evoluează de la statutul de personaj tipic la cel de personaj individualizat sub aspect moral și psihologic.<br>
      O altă trăsătură reprezentativă pentru caracterul realist al nuvelei constă în prezența reperelor spațio-temporale precise (se folosesc toponime reale ): Arad, Oradea, Ineu, acțiunea petrecându-se între Sf. Gheorghe și Paște. Totuși, autorul conștientizează că universul său este prea complex pentru a putea fi reprezentat de câteva tipologii standard, că până și cele mai curate conștiințe sunt contaminate de noua obsesie: banul. Astfel, în Moara cu noroc complexitatea personajelor este demonstrată prin intermediul analizei psihologice, care se realizează prin tehnici specifice: stil indirect liber, monolog interior. Frământările interioare ale lui Ghiță și transformările interioare sunt urmărite cu atenție, dezumanizarea lui fiind produsă de dorința de înavuțire. Astfel, Moara cu noroc poate fi considerată o creație psihologică.<br>
           Tema nuvelei este dezumanizarea cauzată de patima banului și de dorința de înavuțire. Tema poate fi privită din mai multe perspective: din perspectivă socială, nuvela arată încercarea lui Ghiță de a-și schimba statutul social( din cizmar vrea să devină cârciumar) și de a asigura familiei sale un trai îndestulat, din perspectivă moralizatoare, scriitorul descrie consecințele nefaste ale dorinței de înavuțire, iar din perspectivă psihologică, nuvela prezintă conflictul interior trăit de Ghiță, care, dornic de prosperitate economică, își pierde treptat încrederea în sine și în familie. Nuvela Moara cu noroc se evidențiază prin complexitate tematică. Astfel, nuvela îmbină tema familiei cu tema destinului și cea a fascinației răului, alături de tema dezumanizării cauzată de patima banului și dorința de înavuțire.<br>
         O scenă relevantă pentru tema nuvelei este chiar incipitul acesteia, realizat sub forma dialogului pe care îl poartă bătrâna cu Ghiță. Acesta pune în evidență confruntarea dintre mentalitatea tradițională, cumpătată, ce pune în prim-plan fericirea și liniștea colibei și mentalitatea capitalistă, așa-zis modernă care pune în prim-plan banul. Întruchipare a înțelepciunii populare, bătrâna știe că bogăția nu poate determina fericirea: Omul să fie mulțumit cu sărăcia sa, căci, dacă e vorba, nu bogăția, ci liniștea colibei tale te face fericit. În schimb, ginerele Ghiță, îi ironizează cumpătarea și reticența la schimbare a bătrânei, anunțând conflictul exterior al operei. Considerându-se un om al faptei, Ghiță întrerupe brutal discursul soacrei prin sintagma vorbă scurtă, iar hotărârea lui de a lua în arendă cârciuma primește binecuvântarea bătrânei. Așadar, I. Slavici dezvăluie sursele dezechilibrului societății românești de la sfârșitul secolului al XIX-lea: organizarea tradițională este prea lipsită de energie pentru a rezista presiunilor puternice produse de capitalism.<br>
O altă scenă relevantă pentru tema nuvelei este cea din final care oferă, totuși, o confirmare a valorii principiilor de viață ale societății patriarhale. Dacă inițial alegerea tânărului se dovedește a fi productivă, excesele la care conduce lăcomia de bani, confirmă îngrijorarea bătrânei, dezumanizarea lui Ghiță fiind previzibilă. Așezată pe o piatră, în monologul său, aflat în simetrie cu incipitul textului, bătrâna interpretează moartea fiicei și a ginerelui său ca fiind predestinată: Așa le-a fost data. Personajele care au încălcat legile morale( Ghiță, Ana, Lică) sunt aspru sancționate, destinul tragic fiind o consecință a faptelor săvârșite, deoarece Sancționarea drastică a protagoniștilor e pe măsura faptelor( Pompiliu Marcea) După ce își enunță observațiile moralizatoare, bătrâna ia copiii și pleacă mai departe, drumul devenind o metaforă a vieții. Finalul justițiar susține viziunea moralistă a lui Slavici asupra lumii.<br>
Un element relevant pentru construcția textului este titlul. Astfel, titlul nuvelei este o antifrază ce nu confirmă așteptările inițiale ale cititorului. Moara este un topos literar care desemnează un han aflat la răscruce de drumuri, în pustietate. Locul imaginar este o fostă moară( simbol al trecerii, al perisabilității), iar norocul pe care îl aduce este aparent, ea fiind în esență purtătoare de ghinion. Așadar, titlul evidențiază ironia autorului față de soarta protagonistului, Moara cu noroc fiind un loc nefast, care, prin influența negativă exercitată în special de Sămădău, își va pune amprenta asupra lui Ghiță, care parcurge toate treptele decăderii.Titlul are valoare de simbol care se luminează în capitolul al II-lea. Imaginea celor două mori( cea adevărată, părăsită, cu lopețile rupte și moara-cârciumă care prosperă după venirea lui Ghiță) reliefează motivul locului blestemat. Dualitatea loc binecuvântat/loc blestemat este evidențiată și prin imaginea celor cinci cruci care stau în fața morii și îl vestesc pe drumeț că aici locul este binecuvântat. Cele două cruci de piatră și cele trei din lemn de stejar pot simboliza destinele celor cinci membri ai familiei lui Ghiță. Hanul prefăcut în cenușă, din final, fixează motivul spațiului malefic purificat prin foc. Titlul are rolul de a anticipa conținutul textului și denumește un topos.<br>
Semnificativă pentru construcția textului este și relația dintre incipit și final. Astfel, incipitul este simetric cu finalul prin cuvintele bătrânei, soacra lui Ghiță, care vorbește despre sensul fericirii( Omul să fie mulțumit cu sărăcia sa, căci, dacă e vorba, nu bogăția, ci liniștea colibei tale te face fericit) și puterea destinului( Așa le-a fost data). Incipitul are valoarea unui prolog, reprezentând simbolic corul din tragedia greacă și conține replica bătrânei, ce constituie morala nuvelei. Bătrâna are statutul unui alter ego al autorului, iar vorbele ei echivaleză cu un precept moral și au valoarea unui avertisment. De asemenea, simetria se realizează prin descrierea drumului: în incipit, drumul care coboară este completat, în final, cu sugestia drumului vieții care își urmează cursul și după tragedia de la han: Apoi ea luă copiii și plecă mai departe. Drumul care șerpuiește la stânga și la dreapta  sugerează caracterul oscilant al personajului între bine( la stânga…pădure verde) și rău( la dreapta…pădure arsă). Incipitul are rolul de a introduce cititorul în universul operei, nu se suprapune peste expoziție, fiind construit pe baza schimbului de replici dintre bătrână și ginere. Modul de expunere este dialogul moralizator care anticipează destinele personajelor principale și conține tema( setea de înavuțire), bătrâna devenind un simbol al înțelepciunii populare. Ultima replică din incipit are valoare de expresie a destinului( În ceas bun să fie zis, grăi bătrâna, și gând bun să ne dea Dumnezeu în tot ceasul) și binecuvântare a bătrânei. Finalul scoate cititorul din universul operei, nu se suprapune peste deznodământ, având valoarea unui epilog constituit tot din vorbele bătrânei care confirmă temerea din incipit( Simțeam eu că nu are să iasă bine: dar așa le-a fost data!...).Este un final închis, dat de destinele personajelor care sunt aspru sancționate, pe măsura faptelor săvârșite.<br>
Un alt element important pentru construcția nuvelei este perspectiva narativă. Aceasta este obiectivă, dată de impersonalitatea naratorului, relatarea  la persoana a III-a și atitudinea detașată față de acțiune. Naratorul este obiectiv, omniscient, heterodiegetic, extradiegetic. De asemenea, poate fi identificată și tehnica narativă a punctului de vedere, concretizată prin intervențiile bătrânei din incipitul și finalul nuvelei.<br>
Reperele spațio-temporale sunt relevante pentru construcția discursului narativ, urmărind impresia de verosimilitate. Evenimentele se desfășoară într-un spațiu real, din zona Ardealului, conturat prin diverse denumiri geografice( Bihor, Ineu, Arad, Oradea ). Spațiul geografic real este pusta arădeană. Locul în care se mută Ghiță împreună cu familia se află la întretăierea mai multor drumuri, cârciuma fiind o moară părăsită aflată într-o vale care nu atrage numai drumeții ce devin clienți ai hanului, ci și răufăcători. Moara cu noroc se află la răscruce de drumuri( între drumuri bune și drumuri rele ), izolată, înconjurată de pustietăți. Timpul este fixat prin raportare la două sărbători religioase importante, acțiunea începând la Sf. Gheorghe și încheindu-se cu sărbătoarea Paștelui. Sf. Gheorghe sugerează biruința( Gheorghe în gr. însemna rob al pământului, iar în credința creștină este cel care înfruntă balaurul/răul. Personajul principal poartă o variantă a acestui nume: el a devenit rob al banului și nu învinge nici răul din el, nici din cei din jur ), iar Paștele semnifică purificarea locului și începerea unei noi vieți( Sf. Paști este sărbătoarea morții și a învierii; cei care au greșit mor, iar locul este purificat prin foc ). Prezența acestor repere temporale evidențiază faptul că în lumea satului oamenii își conduc existența în funcție de sărbătorile religioase. Într-un cadru mai larg, acțiunea se petrece în a doua jumătate a secolului al XIX-lea, perioadă în care în lumea satului pătrund noile relații de tip capitalist și apare o nouă categorie socială, cea a târgoveților.<br>
Un alt element important în construcția textului este structura și compoziția. Nuvela este alcătuită din 17 capitole, fără titlu, care urmăresc șirul întâmplărilor în succesiune cronologică și are o compoziție clasică, caracterizată prin rigoare și echilibru. Construcția este armonizată perfect, pentru că închide drama existențială a eroilor între două cugetări ale personajului-reflector, bătrâna. Structural, nuvela se organizează pe două planuri: un plan exterior, obiectiv, al existenței sociale în care se acumulează întâmplări și momente de mare tensiune. În acest plan este surprinsă existența socială a eroilor care le influențează fenomenologia vieții sufletești. Al doilea plan este de tip analitic, un plan interior, psihologic și urmărește dilemele morale și mișcările sufletești care motivează actele personajelor. Cele două planuri sunt în echilibru la început, când Ghiță respectă codul etic al colectivității și își apără valorile morale, încercând să se împotrivească demn lui Lică. Se poate vorbi și de existența unui plan-cadru al nuvelei, deoarece drama familiei lui Ghiță este proiectată pe fundalul existenței unei lumi specifice pustei arădene, surprinse în ample secvențe descriptive. Structura sferică, rotundă a discursului narative este determinată de simetria dintre incipit și final, realizată prin intervențiile bătrânei. În construirea discursului narativ sunt folosite următoarele principii și tehnici compoziționale: principiul cronologic, al simetriei, tehnica punctului de vedere, a înlănțuirii și alternanței. Uneori, narațiunea este înlocuită de dialog, conceput ca o succesiune de replici scurte, tensionate, în acord cu starea sufletească a personajelor. Secvențele dialogate au rolul de a dramatiza acțiunea și de a caracteriza personajele. Descrierea este prezentă în toate formele sale, de la prezentarea interioarelor și a obiectelor, la conturarea portretelor și la surprinderea atmosferei. Secvența descriptivă în care se prezintă locul unde este plasată cârciuma are valoare anticipativă în raport cu evoluția și destinul personajelor( natura săracă de câmpie aridă, corbii singuratici, cele cinci cruci și răscrucea drumului ).<br>
Acțiunea este un element definitoriu în construcția discursului narativ. Acțiunea operei se desfășoară pe un singur fir epic, evenimentele sunt prezentate în ordine cronologică și se respectă momentele clasice ale subiectului.<br> 
Expozițiunea( capitolul I și II ) este dezvoltată dialogic, sub forma unei confruntări de idei, de valori și opțiuni existențiale, sau sub forma unor secvențe descriptive de tip tablou/portret. În expozițiune este prezentată situația socială, economică și familială a lui Ghiță care este nemulțumit de statutul său de cizmar sărac, nu ascultă sfatul soacrei și ia în arendă cârciuma de la Moara cu noroc.<br>
Intriga o constituie apariția lui Lică Sămădăul la Ghiță, căruia îi propune complicitatea indirectă la fărădelegile sale și ale celorlalți porcari.<br>
Desfășurarea acțiunii include o serie de fapte și dezvăluie complicitatea dintre Ghiță și Lică, efectele acestei colaborări fiind degradarea morală și sufletească a eroului, mustrările de conștiință și destrămarea familiei. Treptat, Ghiță se închide în sine, se înstrăinează de Ana și de familie, face compromis după compromis și ajunge să nu se mai recunoască el însuși.<br>
Punctul culminant consemnează uciderea Anei de către Ghiță, uciderea lui Ghiță de către Răuț și moartea lui Lică, ce se sinucide pentru a nu fi prins de jandarmul Pintea. Cârciuma va  fi arsă, focul însemnând purificarea locului..<br>
Deznodământul o aduce în centrul atenției pe bătrână, care văzând dezastrul, pune totul pe seama destinului.<br>
Nuvela dezvoltă mai multe tipuri de conflicte. Astfel, se conturează atât conflictul exterior, între Ghiță și Lică, cât și conflictul interior din conștiința cârciumarului. Conflictul principal este de natură psihologică (rațiune-pasiune) și morală (Ghiță oscilează între dorința de a rămâne om cinstit și setea de îmbogățire; Ana oscilează între devotament și infidelitate). Personajul principal trăiește un conflict interior, determinat de opoziția între fondul lui de cinste și omenie și dorința de bogăție și parvenire socială. Treptat, personajul se degradează moral și se dezumanizează, moartea lui fiind o consecință a faptelor sale și a încălcării unor norme morale. Conflictul interior dictează afirmarea celui exterior, stadiul în care se află făcându-l pe Ghiță să-și dorească o confruntare cu Lică. Însă, cel care cade în propria capcană este Ghiță care, ajungând la han o omoară pe Ana pentru fapta sa necugetată de a se fi aruncat în brațele lui Lică, iar apoi este omorât de Răuț.<br>
Conflictul exterior dintre Ghiță și Lică este generat de interese materiale și de confruntarea orgoliilor bărbătești. Setea de înavuțire își pune amprenta din ce în ce mai mult asupra lui Ghiță, care este văzut într-o continuă evoluție, îndepărtându-se de familie și implicându-se în afacerile necurate ale sămădăului. Lică îl manipulează în așa fel pe cârciumar, încât îl convinge să fie de acord ca Ana să-l înșele. Când realizează gravitatea faptelor, merge la Pintea cu gândul de a-l demasca pe Lică, ceea ce și face.<br>

Stilul nuvelei este concis, sobru, obiectiv, specific prozei realiste. Narațiunea este obiectivă și se realizează din perspectiva unui narator obiectiv și omniscient, care anticipează destinul personajelor. Secvențele descriptive conturează atmosfera, portretele și locul acțiunii, iar dialogul are rol în caracterizare și veridicitatea faptelor.<br>
Oralitatea   este   susținută   prin   amestecul   registrului   popular   cu   cel   ardelenesc, proverbele și zicătorile susținând caracterul moralizator al nuvelei.<br>
Consider că nuvela lui Slavici este o pledoarie pentru echilibrul moral, idee susținută<br>
 Nuvela lui Slavici este o pledoarie pentru echilibrul moral, idee susținută de scriitor prin  diverse mijloace. În  primul rând, intervenția  bătrânei  la  începutul operei fixează legi morale care ar trebui respectate („sărăcia” și „liniștea colibei”) și are valoarea unui   avertisment   prin   referirea   la   un   aspect   care   ar   putea   tulbura   echilibrul   interior   al individului („bogăția”). În al doilea rând, personajele care au încălcat legile morale (Ghiță, Ana, Lică) sunt aspru sancționate  în finalul  nuvelei, destinul tragic  fiind o consecință  a faptelor săvârșite („așa le-a fost dat”), deoarece „Sancționarea drastică a protagoniștilor e pe măsura faptelor” (Pompiliu Marcea). Finalul justițiar susține viziunea moralistă a lui Slavici asupra lumii.<br>
În concluzie, opera „Moara cu noroc” este o nuvelă realistă de factură psihologică, în care scriitorul surprinde cu finețe dezumanizarea individului din cauza patimii pentru bani și din cauza îndepărtării de valorile morale și de virtuțile esențiale pentru firea umană – cinstea, sinceritatea și cumpătarea.<br>



	</p>
	
	
	
</body>	
</html>