<html>
<head>
	<i><b>Numai în limba sa omul îşi percepe inima pe deplin.</b></I>
</head>
<title>
	Și eu pot promova bacul!
</title>
<body>
	<body bgcolor="#FFFFCC">
	<p><b>RIGA CRYPTO ȘI LAPONA ENIGEL</b></p>
	<p>  În spațiul  poeziei interbelice, Ion  Barbu  constituie o  voce  lirică singulară și  se impune printr-un lirism dificil, deseori ermetic și printr-un limbaj abstractizat și esențializat. În   ansamblul   ei,   poezia  barbiană   este   o   metaforă   în   care   poetul   valorifică   simboluri consacrate, construind  un imaginar poetic inedit, în care se contopesc termeni matematici, termeni neologici sau cuvinte rare, sonore, inventate de Barbu. În concepția sa, poezia este „o prelungire a geometriei”, poetul definind astfel creațiile intelectualizate, bazate pe esențe și respingând „poezia leneșa”, sentimentala. Creațiile sale devin astfel un joc în care se combină imagini și simboluri, elemente concrete și noțiuni abstracte, idei filosofice și elemente folclorice. Temele   frecvente   în   poezia   barbiană   sunt   cunoașterea,   devenirea   ființei   de   la desfacerea din somn, la trecerea prin viață și până la moarte, percepută ca integrare în cosmos, raportul  dintre creat și increat, miticul și magicul folcloric. Acestor teme li se subordonează o  serie  de simboluri figurative,  precum  melcul,  oul, sfera, roata, nunta, oglinda și jocul.<br>

           Balada „Riga Crypto și lapona Enigel” de Ion Barbu a fost publicată inițial în anul 1924, apoi în ciclul „Uvedenrode” din volumul „Joc secund” (1930). Poezia, subintitulată baladă, „răstoarnă” conceptul tradițional, realizându-se în viziune modernă, ca un amplu poem de cunoaștere și poem alegoric.<br>
              Modernismul este o mișcare amplă, o tendință de înnoire în arta și literatura sec. al XX-lea, caracterizată prin negarea tradiției și prin impunerea unor noi principii de creație. Opera literară modernă, indiferent de genul literar, este expresia unei crize existențiale, a unei crize de cunoaștere sau a celei creatoare. Modernismul,   în   calitate   de   orientare   literară,   este   fundamentat   spre   sfârșitul secolului   al   XIX-lea,   numele   curentului   fiind   impus   de   Rubess   Dario,   în   1890,   „il modernismo”.<br>
Spre deosebire de celelalte curente literare, modernismul se dezvoltă în etape, primul scriitor modern fiind considerat Charles Baudelaire, însă ideologia se cristalizează în jurul Primului Război Mondial.<br>
Specificul acestei mișcări literare este analizat de Matei Călinescu, în lucrarea „Cinci fețe ale modernității”, criticul considerând modernismul o mișcare amplă, care include și avangarda.<br> 
Poezia modernă se individualizează nu atât prin tematica, ci mai ales prin viziunea originală a poeților, care interpretează marile teme ale literaturii.<br>
Poezia interbelică românească s-a manifestat prin mai multe formule estetice, având un caracter eterogen și ajungând la maturitatea artistica. Direcțiile modernismului poetic sunt reprezentate de poezia filosofică și expresionistă a lui Blaga, de estetica urâtului la Tudor Arghezi și de poezia ermetică, cultivată de Ion Barbu.<br> 
Trăsătura esențială a modernismului, considerată principiu de baza, se regăsește în afirmația lui William Fleming : „singurul lucru permanent este schimbarea”.<br>
Ca trăsături generale, poezia modernă se definește prin substratul filosofic, tematica existențialista, prin înnoirea limbajului poetic, prin cultivarea unor categorii estetice noi (grotesc, urât, diform) și prin libertățile prozodice<br>

                 „Riga Crypto și lapona Enigel” se încadrează în estetica modernismului prin: tehnica de construcție(modelul povestirii în povestire care implică realizarea unor poeme de mari dimensiuni, cu pasaje descriptive), limbajul poetic modern construit pe baza simbolurilor și a reprezentărilor alegorice(poem de cunoaștere și poem alegoric), evocarea unei lumi autohtone/balcanice, muzicalitatea interioară a poeziei, prezența imaginilor oximoronice, încifrare/ermetism, cultivarea ambiguității, intelectualizarea emoției, promovarea poeziei ca act de cunoaștere, orientarea spre concret.<br>
               În primul rând, este o baladă modernă, pentru că firul narativ urmărește momentele subiectului, elementele dramatice sunt constituite de secvențele de dialog dintre cele două personaje și de tensiunea creată de cerere-refuz, iar elementele lirice sunt prezente în secvențele din cadrul dialogului, în care personajele se autodefinesc. Poemul este o baladă modernă prin încălcarea convențiilor constitutive ale genurilor și speciilor literare: balada preia o formulă specifică epicului în proză, și anume povestirea în ramă.<br>
              În al doilea rând, este o baladă modernă prin ambiguitate pentru că, la un prim nivel de lectură, balada poate fi citită ca o legendă etiologică(prezintă istoria unei nașteri, este o legendă despre nașterea ciupercilor otrăvitoare), iar la un al doilea nivel de lectură, opera este o alegorie prin care se evidențiază drama incompatibilității dintre două lumi care încearcă să comunice și să se împlinească: lumea omului superior și lumea omului comun. Balada reflectă opoziția dintre materie și spirit, lupta interioară a oricărei ființe între apolinic și dionisiac. Crypto este un simbol al materiei fragile, în timp ce Enigel este un simbol al spiritului și rațiunii.<br>
              Tema poeziei este cunoașterea prin iubire, depășirea condiției și atingerea idealului. Balada surprinde o iubire imposibilă, prezentată în cadrul altei iubiri implinite. Ființele care alcătuiesc cuplul aparțin unor lumi diferite( Crypto-omul comun, Enigel-omul superior), de aceea cuplul este incompatibil. Poezia a fost considerată de Ion Barbu un „Luceafăr întors”.<br> 
          Un element relevant în configurarea sensului baladei îl reprezintă motivul soarelui. Dacă pentru Crypto soarele reprezintă moartea, pentru Enigel el este astrul vieții. Întâlnirea rigăi cu soarele este distructivă. Așa se explică faptul că, la întâlnirea cu Soarele, craiul Crypto se transformă într-o ciupercă otrăvitoare. În schimb, Enigel, care depășește momentul ezitărilor specifice omului(„Plângi, prea cuminte Enigel”) intră definitiv sub semnul Soarelui.<br>
          Un alt element relevant pentru tema textului este motivul fântânii(element recurent) prin care se evidențiază diferența dintre cei doi protagoniști. Ca simbol al materiei, lui Crypto nu-i este permisă eternitatea. Pentru rigă accesul la fântâna tinereții este condiționat de un pact faustic cu o „vrăjitoare mânătarcă”. În schimb, omul este centrat pe „sufletul fântână”, în care se oglidește Soarele(cunoașterea) care îi asigură nemurirea prin intermediul spiritului.<br>
          Titlul oferă o direcție de lectură, balada putând fi considerată o poezie de dragoste. Astfel, titlul este construit pe structura celebrelor povești de iubire din literatura universală „Tristan și Isolda”, „Romeo și Julieta”. Titlul este analitic, fiind construit printr-un raport de coordonare între numele celor două personaje, „Riga Crypto și lapona Enigel”. Personajele au statutul social prezentat, ceea ce pune în evidență o serie de incompatibilități: arhaismul „rigă” sugerează un spațiu oriental, exotic, iar „lapona” trimite la un spațiu nordic, boreal. Titlul este o structură nominală alcătuită din două substantive comune(„riga” și „lapona”) și două substantive proprii(„Crypto” și „Enigel”) aflate într-un raport de coordonare. Se face trimitere la motivul cuplului. Crypto, regele ciupercilor, poate proveni de la termenul criptogamă(grup de plante inferioare, fără flori, care se înmulțesc prin spori) sau de la adjectivul „criptic” care înseamnă „ascuns”, „încifrat”. Numele Enigel poate proveni din latinescul „angelus”(engel, enigel, angel). Poezia are și un subtitlu, baladă.<br>
            Poezia se încadrează în lirica măștilor: eul liric ia diverse chipuri pentru a ilustra concepțiile omului superior și ale omului comun: Crypto-cel care aspiră la Enigel, este simbolul lumii obișnuite, în timp ce lapona este simbolul lumii superioare. Lirismul poemului este de tip obiectiv, iar discursul liric este structurat sub forma unui dialog.<br>
           Un element relevant pentru construcția textului îl reprezintă  relațiile de opoziție.  O primă relație se stabilește încă din titlu, la nivelul protagoniștilor: nonuman-uman; masculin-feminin; regal-comun. Se observă răsturnarea unor clișee, astfel încât axa uman-feminin-comun devine superioară axei nonuman-masculin-regal. O altă relație de opoziție este cea dintre soare și umbră. Acestea sunt cele două elemente prin care se identifică raportarea diferită a protagoniștilor la cunoaștere.<br>
                În ceea ce privește relațiile de simetrie, textul se deschide și se închide cu evocarea a două nunți: cea umană (care a avut loc) și cea din lumea plantelor otrăvitoare (neîmplinită), mai exact cea dintre rigă și măselarița mireasă.  Între ele se află istoria nunții ratate, imposibile între Crypto și Enigel. Simetria dezvăluie o lege universală: nuntirea se poate realiza numai între cei care fac parte din aceeași lume. Nunta devine, astfel, un element de recurență. Balada a fost numită „un Luceafăr întors”, cei doi eroi având rolurile inversate. Personajul masculin aparține unei lumi inferioare, mediocre, simbol al cunoașterii senzoriale. Aceste trăsături îl apropie de Cătălina. Personajul feminin aparține unei lumi superioare, este o ființă umană care vine din „țări de gheață” și se închină Soarelui (Demiurgului). Astfel, lapona se apropie de Luceafăr. Ca și în poezia „Luceafărul” comunicarea dintre cei doi se realizează în vis.<br>
            Din punct de vedere compozițional, poate fi identificată formula narativă a narațiunii în ramă, element de modernitate. O consecință este faptul că balada este alcătuită din două părți.
             Prima parte cuprinde primele patru strofe, construite pe baza dialogului dintre menestrel și un „nuntaș fruntaș”. Aici este conturat cadrul nupțial și o atmosferă de petrecere favorabilă cântecului de lume: la o nuntă reală se spune o poveste despre altă nuntă imaginară ce nu s-a împlinit. Prima parte constituie un prolog care conturează atmosfera de la „spartul nunții” care a avut loc. Apare aici motivul menestrelului. El este un inițiat, o ipostază a poetului, care este rugat de „nuntașul fruntaș” să spună povestea unei nunți eșuate. Aceasta este rostită într-un cadru secret, retras („în cămară”), este lipsită de public, este spusă „stins, încetinel”, după ce mai fusese spusă „cu foc”. Tonul conduce la ideea că se produce un act inițiatic.<br>
              Partea a doua conține nunta povestită (istorisirea propriu-zisă) și are mai multe tablouri poetice, acțiunea respectă momentele subiectului, iar strofele 24-27 inserează elemente de legendă etiologică.<br>
              Strofele 5-8 cuprind expozițiunea (prezentarea celor doi protagoniști în antiteză). Portretul lui Crypto, exponentul lumii vegetale, prezintă protagonistul în mediul lui de viață („în pat de râu și-n humă unsă”; „împărățea peste bureți”; „Crai Crypto, inimă ascunsă”). Lapona vine dintr-un spațiu rece, „din țări de gheață urgisită” și aspiră spre Soare și lumină, într-o mișcare de transhumanță.<br>
             Strofa a 9-a conține intriga, declanșată de momentul în care Enigel, în călătoria sa către Sud, îl întâlnește pe Crypto.<br>
              Strofele 10-22 cuprind desfășurarea acțiunii, întâlnirea din vis a celor doi, în care Crypto își arată iubirea pentru Enigel. Riga îi face fetei trei oferte cu caracter simbolic, alternând propunerea cu refuzul. El o îmbie pe fată cu „dulceață” și „frag”i, se oferă pe sine, iar apoi îi propune acesteia să renunțe la ideal.<br>
             Strofa 23 reprezintă punctul culminant, oglindirea Soarelui în „pielea cheală” a rigăi, ceea ce are drept consecință transformarea lui într-o ciupercă otrăvitoare.<br>
           Strofele 24-27 cuprind deznodământul și rama finală, care prezintă o altă nuntă, diferită de cea dintre Crypto și Enigel, și anume nunta dintre măselariță (o plantă otrăvitoare) și Crypto.<br>
            În această poezie sunt valorificate trei mituri: al Soarelui (absolutul), al nunții și al oglinzii. Drumul Laponei spre Sud are semnificația unui drum inițiatic, iar popasul în ținutul rigăi este o probă, trecută prin respingerea nunții pe o treaptă inferioară.<br>
          Alcătuirea strofică riguroasă, la început formată din catrene, nu e respectată până la final. În consecință, măsura versurilor, predominant de 8-9 silabe, nu are constantă, ci urmărește intervențiile naratorului sau intervențiile prin replici ale personajelor. Dominantă în text e rima încrucișată, apare rima rară (rimează cuvinte diferite din punct de vedere morfologic: „fript-o” cu „Crypto”) și rima interioară care aduce efecte incantatorii specifice cântecelor ritualice (ex. „De la iernat la pășunat”).<br>
         „Riga Crypto și lapona Enigel” este o baladă alegorică ce impresionează prin fondul de idei și originalitate. Viziunea modernă se realizează prin elemente de construcție ale imaginarului poetic și prin elemente de recurență. Poemul este o dramatică poveste de dragoste neîmplinită, o alegorie a eșecurilor, speranțelor sau viziunii omului modern. Poetul prezintă drama incompatibilității și legea nemiloasă a iubirii: cel puternic supraviețuiește, cel slab e sacrificat.<br>

	</p>
	
	
	
</body>	
</html>