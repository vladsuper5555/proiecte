<html>
<head>
	<i><b>Numai în limba sa omul îşi percepe inima pe deplin.</b></I>
</head>
<title>
	Și eu pot promova bacul!
</title>
<body>
	<body bgcolor="#FFFFCC">
	<p><b>HARAP-ALB</b></p>
	<p>
	              Încadrat de G. Călinescu ,,Marilor prozatori’’ , alături de I.L. Caragiale  și Ioan Slavici, Ion Creangă este ,,expresia monumentală a naturii umane în ipostaza ei istorică ce se numește poporul român, sau, mai simplu, e poporul român însuși, surprins într-un moment de genială expansiune’’.( Ion Creangă. ,,Viața și opera’’). G. Ibrăileanu realiza analogii cu opera lui ,,La Fontaine’’ , pe coordonata stilului oral, Creangă devenind un ,,Homer al nostru’’.<br>
       Publicat în revista ,,Convorbiri literare’’, 1 august 1877, textul se încadrează basmului cult de factură folclorică, alături de ,,Povestea porcului’’ , ,,Ivan Turbinca’’, ,, Soacra cu trei nurori’’, ,,Capra cu trei iezi’’, ,,Fata babei și fata moșneagului’’.<br>
      Capodoperă a prozei de inspirație folclorică ,,însăși sinteza basmului românesc’’( P. Constantinescu), ,,Povestea lui Harap-Alb’’  reprezintă ,,O  oglindire a vieții în moduri fabuloase’’ (G. Călinescu), ,,o sinteză de realism și fabulos’’ (G. Călinescu).<br>
   Personajul literar este un tip uman semnificativ, o individualitate cu trăsături fizice și morale distincte, pusă în lumină printr-un șir de întâmplări situate într-un anumit cadru temporal și spațial. El reprezintă o categorie principală a unei opere epice sau dramatice alături de acțiune, narator, timp și spațiu. Ca ființă de hârtie ce populează universul ficțional(Roland Barthes), personajul este construit pe două paliere esențiale: ca instanță narativă și ca referent uman. În ambele la creionarea lumii virtuale și la formularea mesajului operei, cum este și cazul fiului mic al Craiului/Arap-Alb din basmul cult Povestea lui Harap-Alb. <br>
Astfel, ca instanță narativă fiul mic al Craiului/Arap-Alb este personaj principal datorită ocurenței sale din discursul narativ, personaj central datorită rolului pe care îl are în transmiterea mesajului, protagonist ( în raport cu Spânul), centrând diegeza și tridimensional( W. C. Booth), evoluând pe tot parcursul operei. El este un personaj masculin, pozitiv (este reprezentant al forțelor binelui) și real, fără nicio putere supranaturală, fiind considerat de G. Călinescu un flăcău de la țară datorită mentalității sale. Personaj individual, eponim( numele său dă titlul operei), Harap-Alb este un personaj rotund,(în termenii lui Forster) deși se manifestă în toate secvențele narative aparent la fel, suportând, în fond, procesul de inițiere. Este un personaj inițiatic , un novice aflat pe calea inițierii, care se confruntă cu răul din lumea oamenilor, nu cu ființe fabuloase. <br>

         Tema pune în lumină  lupta dintre bine și rău, care încadrează textul în tradiția populară. În basmul cult această luptă nu este atât de clară, antagonistul transformându-se într-un ,,rău necesar’’, fără de care maturizarea  eroului nu poate avea loc. Textul se deschide  cu o dezbatere asupra binelui și răului, nedespărțite în viața omului, după cum se exprimă Craiul ,, În călătoria ta ai să ai trebuință și de răi, și de buni’’. Pe parcurs semnificațiile se adâncesc, iar căutarea binelui înseamnă, de fapt, împlinirea destinului. Prin analogie, învingerea răului reprezintă  cunoașterea piedicilor care stau in calea împlinirii destinului și trecerea peste acestea. Lupta dintre bine și rău generează alte cupluri subordonate de termeni: împărat-supus, naiv-matur, curajos-fricos, adevăr-aparență, între care evoluează protagonistul. Astfel, textul se transformă într-un bildungsroman ce urmărește  modul în care eroul parcurge un traseu inițiatic la finalul căruia trece într-un plan superior de existență. De asemenea, tema basmului vizează inițierea în viață a unui tânăr, prin asumarea unor experiențe exemplare.<br>
            Motivele literare specifice operei sunt motivul călătoriei, m. încercării puterilor, m. existenței animalelor recunoscătoare (furnica, albina), m. tovarășilor devotați, m. apei vii și al apei moarte, m. omului spân sau roș, m. superiorității mezinului, m. pedepsei, m. probei focului, m. petrecerii, m. călătoriei, m. cifrelor magice, m. obiectelor magice, m.triplicării, m. cuplului, m. jurământului, m. schimbării destinației, m. probelor, m. nunții etc.<br>
  R1       Construcția personajului principal se desfășoară pe trei planuri distincte. 
                      Statutul social al eroului se modifică pe parcursul acțiunii, încă din incipitul textului până la final. Inițial, acesta este fiul mic al Craiului, nu are nume pentru ca nu are identitate, individualizându-se mai târziu. Își pornește drumul ca fiind un tânăr timid şi neîncrezător în forțele proprii, milostiv si sensibil, un tânăr nobil imatur, care din cauza naivității și a incapacității de a diferenția aparența de esență, ajunge sluga Spânului și, datorită superiorității sale caracteriale, devine, în final, împărat, căsătorindu-se cu fiica Împăratului Roș.<br>
         Statutul psihologic este strâns legat de cel social, acesta variind pe baza experienței dobândite. El vizează frământările interioare ale protagonistului, zbuciumul sufletesc pe tot parcursul călătoriei inițiatice. Inițial, eroul manifestă o atitudine egoistă, impulsivă și superficială, lucru reliefat din întâlnirea cu Sf. Duminică și din încercarea de a găsi calul din tinerețea tatălui său. În urma transformării lui în slugă, acesta evoluează psihologic, devenind perseverent și sociabil, lucru care îl ajută în demersurile și încercările sale și reușește să își facă prieteni loiali. Pe parcurs își dezvoltă însă personalitatea, dobândind calități precum curajul, încrederea în sine însuși, calități pe care le dovedește tocmai datorită probelor la care este supus de Spân. Astfel, este echilibrat, un caracter neformat, deschis inițierii. <br>
       Statutul moral al eroului evoluează, de asemenea, pe parcursul desfășurării acțiunii. Harap-Alb este un erou atipic de basm, neobișnuit, deoarece nu are calități fizice ieșite din comun, dar compensează prin trăsături morale impresionante, printr-o „caritate cosmică față de toată făptura”(Vasile Lovinescu). Astfel, eroul lui Creangă dovedește un caracter complex, alcătuit din calități și defecte, ca orice om obișnuit, arătând generozitate și bunătate, compasiune și spirit de sacrificiu față de furnici, albine și Sfânta Duminică, loialitate și simț al onoarei față de Spân, sau prietenie și amabilitate față de cele cinci personaje himerice. În același timp, dovedește superficialitate și incapacitatea de a deosebi aparența de esență, neascultare, frica de necunoscut, lipsă de curaj, naivitate. <br>
R2
                O trăsătură dominantă de caracter a personajului este naivitatea, aceasta fiind evidențiată pe tot parcursul operei. Portretul personajului este completat și de alte trăsături: curajul și destoinicia( atunci când Spânul îi cere să îi aducă sălăți din Grădina Ursului și pielea cu pietre prețioase din Pădurea Calului), ascultarea față de Sfânta Duminică( deoarece ea îi oferă obiectele magice și îl sfătuiește cum să procedeze), milostenia față de bătrâna cerșetoare, generozitatea, îndemânarea(întâlnirea cu roiul de albine), bunătatea, curajul(întâlnirea cu nunta de furnici), prietenia(față de Gerilă, Flămânzilă, Setilă, Ochilă și Păsări-Lăți-Lungilă), onestitatea(își respectă cuvântul dat față de Spân). Astfel, Arap-Alb este considerat de Nicolae Manolescu „un fel de Făt-Frumos juvenil și neexperimentat, mai mult ajutat de alții decât viteaz”  <br>
                    O scenă semnificativă o reprezintă  cea a coborârii în fântâna( DESCENDUS AD INFEROS, scena supunerii prin vicleșug), scenă care pune în evidență unul dintre motivele literare ale basmului, cel al supunerii prin vicleșug. Deși, inițial, Harap-Alb ascultă sfatul părintesc și refuză oferta Spânului de a-l însoți, la o a treia apariție a acestuia, nefiind capabil să vadă dincolo de aparență, tânărul îi acceptă tovărășia, căzându-i  în capcană și devenindu-i  slugă. Este momentul în care fiul mic al Craiului primește o nouă identitate. Spânul îi nuanțează traseul existențial, fiul Craiului slujindu-l până va muri și iarăși va învia. De aici începe un traseu al umilinței pentru erou, deoarece el va deveni un împărat puternic, iubit și slăvit, dar mai întâi trebuie să fie slab, urât și umilit. Spânul îl trimite să aducă ,,sălăți’’ din Grădina Ursului, pielea încrustată cu pietre prețioase a Cerbului și pe fata împăratului Roș. Pentru Harap-Alb, ultima încercare este cea mai dificilă, deoarece pe drum se îndrăgostește  de fată, dar, onest fiind, își păstrează jurământul și nu-i dezvăluie adevărata identitate.<br>
O altă scenă semnificativă  este cea din final când fata, ,,o farmazoană’’ cunoaște adevărul și îl demască pe Spân, care îl acuză pe Harap-Alb că a divulgat secretul și îi taie capul. Această scenă este relevantă, deoarece reprezintă încheierea inițierii fiului de crai. Astfel, jurământul este rupt, calul fiind cel care ucide întruchiparea răului. Fata îl învie cu obiectele magice, iar Harap-Alb reintră în posesia paloșului și a împărăției unchiului său. Nunta și schimbarea  statutului său ( devine împărat) confirmă maturizarea protagonistului, care aduce victorios binele și restabilește armonia lumii.<br>
         Naivitatea protagonistului se naște din lipsa maturității, care reiese încă de la începutul basmului. În cadrul întâlnirii cu Sf. Duminică, acesta refuză sfatul ei datorită înfățișării acesteia, însă se răzgândește și o ajută după ce bătrâna îi sugerează faptul că destinul lui este altul: „Fecior de craiu, vede-te-aș împărat”. Episodul prezentat reliefează atât superficialitatea eroului, cât și al altruismul acestuia.
R3        Un element de structură relevant pentru construcția personajului îl reprezintă modalitățile de caracterizare. Acestea sunt multiple, atât directe, cât și indirecte, atât clasice, cât și moderne. Caracterizarea indirectă reiese din reacții, fapte, vorbe, întâmplări, atitudini, relația cu celelalte personaje. Eroul este conturat în antiteză cu Spânul prin intențiile, valorile și trăsăturile sale. Fiul de crai este caracterizat indirect <br>
prin deciziile și acțiunile sale. În incipit, el dovedește că este nepregătit pentru rolul său ca viitor împărat: superficialitatea întâlnirii cu Sf. Duminică, nerespectarea sfatului părintesc, naivitatea de a-l accepta pe spân ca slugă.     Mezinul reușește să treacă proba tatălui său, dovedindu-se curajos în luptă și vrednic de împărăție. Ulterior, cele trei probe, la care este supus la curtea Împăratului Verde evidențiază primele semne de maturitate: răbdarea – proba aducerii salatelor din grădina ursului, rezistența la tentație – proba aducerii nestematelor, generozitate și consecvență în atingerea scopului – aducerea fetei Împăratului Roșu. Procesul de maturizare se încheie la finalul basmului, după ce protagonistul trece prin cele mai importante  momente ale vieții: dragostea și moartea. Învierea sa încununează finalul drumului inițiatic printr-o renaștere simbolică.<br>
         De asemenea, Harap-Alb este caracterizat în mod direct, de către narator, de către celelalte personaje sau prin procedeul de autocaracterizare. La început, personajul este cunoscut sub sintagma de ,,fiul craiului” întrucat nu are o identitate definită, urmând ca prin parcurgerea drumului inițiatic să-și găsească un nume. Astfel, naratorul îi evidențiază încă de la început lipsa de experiența și naivitatea, prin sintagma ,,boboc în felul său”. Acest lucru ne este subliniat și prin intermediul autocaracterizării, fiul craiului mărturisind spânului că ,,din copilaria mea sunt deprins a asculta de tata”. Caracterizarea directă este făcută și prin intermediul altor personaje. Astfel, Spânul îl consideră “slugă vicleană”, Sfânta Duminică- “slab de înger”,” mai fricos decât o femeie”, calul îl consideră” fricos”.<br>
           
          Un element relevant pentru construcția  personajului textului este titlul ,,Povestea lui Harap-Alb’’  ilustrează numele eroului  care comportă interpretări multiple. Pe de o parte, termenul Harap (care  din punct de vedere semantic implică sugestia robiei) trimite la una dintre ipostazele eroului, aceea de  slugă a Spânului, în timp ce al doilea termen al numelui, Alb , păstrează amintirea originii sale nobile. Pe de altă parte, Harap include sugestii cromatice –negru- eroul, în urma drumului inițiatic, trebuie să devină întruparea arhetipului androginului, alăturarea celor doua culori (alb-negru) fiind simbolică și reprezentând coincidența contrariilor. Aceasta desemnează în mod metaforizat umanizarea eroului, căruia îi lipsește perfecțiunea, fiind înzestrat atât cu virtuți cât și cu defecte. Alăturarea celor două culori poate sugera inerenta coexistență a binelui cu răul, complexitatea vieții, ce nu permite o separare netă a adevărului de minciună, a aparenței de esență. Asocierea acestor doi termeni este oximoronică și evocă inerenta coexistență a binelui cu răul în orice personalitate. Eroul primește acest nume în scena în care debutează procesul lui de formare (coboară în fântână ca fiu de crai și iese ca rob) și îl pierde atunci când traseul inițiatic se încheie ( recompensa și nunta).<br>
           Și relația incipit-final este definitorie în construcția personajului.  Incipitul  basmului este supraîncărcat printr-o dublă ,, intrare’’ în universul ficțional. Fiecare ,,prag’’ al intrării în lumea basmului este textualizat prin sintagma ,,Amu, cică...’’ (,, Amu , cică era odată într-o țară un craiu, care avea trei feciori’’ și ,, Amu cică împăratul acela...’’)<br>
       Formula inițială este inovată prin regionalismul ,,amu’’ și adverbul ,,cică’’. Ea are rol în marcarea raportului dintre realitate și ficțiune, introduce cititorul în universul operei, plasează acțiunea în atemporal, într-un timp mitic ( ,,odată’’ , ,, pe vremurile acele’’), dezvăluie cititorului convenția ficțiunii.<br>
         Finalul  este fericit și evidențiază victoria binelui asupra forțelor răului. Mezinul este eliberat de sub jurământul făcut în  fântână, își recapătă statutul, răufăcătorul este pedepsit (calul îi dă drumul Spânului din înaltul cerului), eroul este răsplătit ( H-A se căsătorește cu fata Împăratului Roș). Nunta reprezintă sfârșitul drumului inițiatic, de maturizare.(,, (…) se începe nunta(…). Cine se duce acolo bea și mănâncă , iar cine nu, se uită și rabdă”). Finalul este fără formula clasica de încheiere. El folosește formula umorului, scoțând cititorul din universul  ficțional si readucându-l în realitate amintidu-i de obligațiile financiare.<br>
             În concluzie, protagonistul este un erou atipic în raport cu lumea basmului popular, ale cărui vorbe și atitudini sunt specifice spațiului humuleștean. Nefiind înzestrat cu puteri supranaturale, Harap-Alb rămâne în sfera realului dovedind că „omul de soi bun se vădește sub orice strai”(G. Călinescu). Personajul are calități deosebite(milostenie, bunătate, loialitate) și dobândește experiența de viață pe parcursul inițierii(cunoaște statutul de slugă, învață diferența dintre aparență și esență), ceea ce îl recomandă pentru statutul de împărat.<br>

	</p>
	
	
	
</body>	
</html>