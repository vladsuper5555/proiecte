<html>
<head>
	<i><b>Numai în limba sa omul îşi percepe inima pe deplin.</b></I>
</head>
<title>
	Și eu pot promova bacul!
</title>
<body>
	<body bgcolor="#FFFFCC">
	<p><b>Ion</b></p>
	<p>
	    În literatura română, Liviu Rebreanu impune romanul realist de tip obiectiv, cu 
tematică socială („Ion”, „Răscoala”), dar și romanul de analiză psihologică („Pădurea spânzuraților”)<br>
	Concepția despre artă a scriitorului se subordonează esteticii realismului, fiind formulată în „Mărturisiri” și „Cred”, principalele sale texte cu caracter programatic. Conceptul esențial pentru lumea romanelor este cel de viață, autorul mărturisind: „pentru mine arta (…) înseamnă creație de oameni și de viață”. Astfel, romancierul optează pentru fapte autentice, credibile, documentându-se și adunând material informativ înainte de a-și construi operele. Realismul său devine sinonim cu viața însăși, romanele valorificând amintiri și impresii personale, regăsite întâi în nuvele. Tematica abordată este o sinteză a aspectelor semnificative ale existenței umane: dragostea, moartea, pământul și războiul.<br>
      Romanul „Ion”, publicat în 1920, este considerat primul roman românesc modern, prin care scriitorul se distanțează de clișeele și de viziunea idealizantă asupra lumii țărănești, adoptând o atitudine obiectivă, impersonală. Apreciat de Eugen Lovinescu ca fiind „cea mai puternică creație obiectivă a literaturii”, romanul prezintă viața satului sub toate aspectele ei, conform viziunii realiste, substanța epică fiind construită simetric.<br>  
Este un roman de tip obiectiv prin specificul relației narator-personaj și al naratorului (omniscient și omiprezent).<br>
Este un roman realist prin: principiul mimesisului, crearea iluziei realității, efectul de verosimilitate al universului imaginar, narațiunea la persoana a III-a, utilizarea toponimelor reale (Bistrița, Jidovița, Armadia, Cluj, Oradea Mare), prezentarea aspectelor monografice ale lumii rurale (obiceiuri și tradiții populare-botez, nuntă, înmormântare, colinde de Crăciun-detalii despre stratificarea socială, relațiile de familie, statutul femeii în societate etc.), personaje tipologice, tehnica detaliului semnificativ<br>
Realismul este un curent literar apărut în a doua jumătate a secolului al 
XIX-lea, ca reacție la subiectivitatea, exaltarea, excesul de reverie a spiritului romantic, reacție determinată de marile descoperiri științifice. Principiul fundamental al realismului este redarea în manieră credibilă, veridică a realității, cu obiectivitate și spirit de observație, pe un ton impersonal, neutru.<br>
	Ca trăsături esențiale, realismul poate fi definit prin prezentarea moravurilor epocii, prin preferința pentru o tematică socială, prin prezentarea individului în relație cu mediul social și prin crearea unor personaje tipice în împrejurări tipice. De asemenea, caracterul de monografie al lumii prezente, narațiunea la persoana a III-a și naratorul obiectiv, omniprezent omniscient sunt alte caracteristici ale acestui curent literar.<br>
După clasificarea lui N. Manolescu („Arca lui Noe”), „Ion” este un roman doric („romanul e o imago mundi și o structură: o felie de viață, cum pretindeau zoliștii și un substitut logic al vieții”), „roman-oglindă”.<br>
„Ion” este și un roman social, o epopee a satului românesc transilvănean și o frescă a vieții rurale de la începutul sec. al XX-lea.<br>
Construcția discursului narativ și a viziunii despre lume evidențiază atât particularități tradiționale, cât și moderne. Romanul impune în proza românească viziunea realist-obiectivă. „Ion” e monografia satului ardelean de dinaintea Primului Război Mondial, o dramă a pământului, dar și a iubirii, e romanul unui destin tragic, al vieții și al morții.<br>
               O primă trăsătură prin care este evidențiată preocuparea pentru reprezentarea realului este geneza operei. Geneza romanului trimite atât spre surse livrești (nuvelele „Rușinea”, „Zestrea”, „Răfuiala” și „Nevasta” devin nuclee epice în roman), cât și spre biografia scriitorului, acesta mărturisind: „romanul are o viață de ficțiune, izvorâtă dintr-o viață adevărată: a mea”. Utilizând metoda realistă a observației recte, scriitorului i-a apărut ideea romanului în urma unor evenimente petrecute în satul Prislop, unde locuia cu familia sa, la începutul sec. al XX-lea. Aceste scene simbolice se referă la un țăran îmbrăcat în haine de sărbătoare care este surprins de scriitor sărutând pământul „ca pe o ibovnică”. Deși nu i-a văzut chipul, Rebreanu asociază acest eveniment cu o altă scenă, o discuție cu un vecin, Ion Pop al Glanetașului, care l-a impresionat prin patima cu care i-a vorbit despre pământ. Mai târziu, află despre o altă întâmplare: cea mai bogată fată din sat este pedepsită de tatăl ei, deoarece a păcătuit cu cel mai „bicisnic” flăcău. Acestea reprezintă sursa de inspirație în realizarea romanului („Un personaj al meu, chiar cel mai neînsemnat, are trăsături din cine știe câte personaje văzute sau observate de mine, plus altele, pe care a trebuit să i le adaug pentru a motiva anume gesturi sau fapte ale sale”).<br>
          O altă trăsătură constă în faptul că, gândit ca un corp sferoid, romanul se constituie ca un univers secund, tridimensional, care urmărește să realizeze o intensă iluzie a realului. . Incipitul și finalul, construite pe motivul drumului, ilustrează acest aspect de „corp sferoid” al romanului, care închide în sine un univers rural, stratificat social și economic (săraci/vs/bogați), dar și cultural (țărănimea/vs/intelectualitatea satului).  Drumul reprezintă un liant între realitate și ficțiune. Din „șoseaua cea mare și fără de sfârșit”, marcată de o serie de toponime ce aparțin unei geografii reale (Someș, Cluj, Bistrița, Bucovina) se desprinde un drum inițial „vesel, neted, jucăuș”, care înaintează alert pentru a surprinde satul Pripas într-o duminică liniștită de vară. În final, drumul apare obosit și îmbătrânit din cauza zvârcolirilor vieții și a dramelor la care a fost martor. Acest drum este cel care îl introduce și îl scoate pe cititor din universul ficțional. El are valoarea unei metafore ce arată că lumea romanului realist este la fel de coerentă ca și viața de zi cu zi.<br>
Tema principală a romanului o constituie lupta țăranului pentru pământ într-o societate în care singura măsură a valorii omului o constituie întinderile de pământ. Dincolo de aspectele vieții țărănești, bazate pe tradiții și mentalități străvechi, romanul transmite și un mesaj etic, moral, referitor la faptul că patima posesiunii degradează ființa umană.<br>
	La un alt nivel tematic, se regăsește tema iubirii, anticipată de titlul metaforic „Glasul iubirii”, dar și tema morții și concepția tradițională asupra ei. În plan secundar, romanul tratează tema familiei prin raportare la stratificarea socială a satului: familia țărănească și familia intelectualilor.<br>
 Tema destinului „în centrul romanului se află patima lui Ion ca formă a instinctului de posesiune” (N. Manolescu) apare alături de tema națională (existența satului din Transilvania aflată sub stăpânire austro-ungară), tema vieții și a morții, tema intelectualului.<br>
          O scenă semnificativă pentru tema romanului este cea a horei din curtea Todosiei, văduva lui Maxim Oprea, locul în care se adună duminica întreg satul: așezarea oamenilor indică o ierarhizare și relații sociale precis delimitate. Primarul și „bogătașii” alcătuiesc un grup care nu interferează cu al celorlalți țărani, precum Alexandru Glanetașu, care le dau târcoale, dar nu îndrăznesc să se aproprie. Preotul și familia învățătorului Herdelea „onorează” cu prezența „ petrecerea poporului” dar nu participă la ea. Ritmurile „Someșenei” atrag în joc fetele și flăcăii satului Treptat, din amalgamul participanților la horă se detașează o pereche de personaje antagonice: Ion și George. Autoritatea țăranului sărac în fața celui bogat este pusă în evidență de faptul că lăutarii ascultă de Ion, deși sunt plătiți de George. Conflictul se finalizează cu bătaia la cârciumă, în care învingător este Ion, scenă construită simetric cu cea din finalul romanului, când George îl răpune pe rivalul său. Scena horei este importantă din mai multe puncte de vedere și are valoare etnografică pentru că descrie portul popular, un joc tradițional (Someșana), pașii dansului și figurile pitorești ale tinerilor și ale lăutarilor. În plus, hora asigură coeziunea satului și facilitează întemeierea noilor familii, cu respectarea statutului social. Ierarhia satului și stratificarea socială este vizibilă în curtea văduvei lui Maxim Oprea, sătenii fiind organizați concentric: în centru se află tinerii care dansează, urmează nevestele și fetele care privesc hora și apoi bărbații, preotul și învățătorul, primarii și bogătașii satului. Ion se impune ca lider încă din această scenă, iar oscilația sa între Ana și Florica anticipează conflictul interior dezvoltat ulterior în roman. Criticul Nicolae Manolescu consideră această scenă „o horă a soartei” în care se prezintă atât aspecte ale destinelor individuale, cât și o imagine de ansamblu a satului ardelenesc.<br>
Scena horei marchează începutul relației dintre Ion și Ana, care „avea locuri și case și vite multe” și care, prin averea ei, l-ar fi ajutat pe Ion să depășească un complex psihologic cu rădăcini sociale. Ideea seducerii Anei, nu-i aparține, fiind o sugestie a lui Titu Herdelea, iar urmările acestui fapt o validează pe Ana ca „personaj pacient” (Henry James), întrucât suportă consecințele actelor altor personaje.<br>

          O altă scenă semnificativă este cea a sărutării pământului, prezentă în capitolul al IX-lea al romanului, Sărutarea. Aceasta scoate în evidență dragostea lui Ion pentru pământ. Naratorul dezvăluie mecanismele interioare ale unei vieți disputate între două patimi ce fuzionează, devenind una. În sărutarea pămțntului cele două glasuri se contopesc Glasul pământului și Glasul iubirii. Ion se simte „uriaș”, dar are asupra pământului o percepție cvasierotică văzând în delnițe imaginea unei ibovnice ispititoare. Scena cuprinde cuvinte din sfera eroticului: „trupul”, „s-a dezbrăcat”, „corpul gol, ispititor” „poftă sălbatică”, „sărutări”, „voluptate”. Îngenunchiat în gestul mistic al sărutării pământului, Ion simte un fior, dar lutul îi țintuiește picioarele și îi îmbracă mâinile, cu niște „mânuși de doliu”: „ Se aplecă, luă în mâini un bulgăre şi-l sfărâmă între degete, cu o plăcere înfricoşată. Mâinile îi rămaseră unse cu lutul cleios ca nişte mănuşi de doliu. Sorbi mirosul, frecându-şi palmele.<br>
Apoi încet, cucernic, fără să-şi dea seama, se lăsă în genunchi, îşi coborî fruntea şi-şi lipi buzele cu voluptate de pământul ud. Şi-n sărutarea aceasta grăbită simţi un fior rece, ameţitor...”.<br>
. 
 Scena sărutării pământului este pusă sub semnul trăirii pătimașe și al fatalității tragice. Protagonistul cade în genunchi și sărută pământul într-un gest simbolic care concentrează soarta țăranului, adevărat prizonier al patimii sale pentru pământ. Astfel, pământul capătă duble valențe: privilegiul lui Ion și blestemul lui Ion. Ion nu mai este doar țăranul parvenit, insensibil și imoral, toate greșelile îi sunt iertate în numele unei valori percepute ca absolută : pământul.<br>

     Un element relevant in construcția operei este titlul, care validează condiția de personaj eponim a eroului; titlul este clasic, omonim protagonistului; prima versiune: titlul Zestrea (tema căsătoriei și a pământului): titlul operei este sintetic, fiind format dintr-un substantiv propriu, numele personajului principal. Personajul realist esențializează lumea, în cazul acestui roman prin nume. Ion este numele cel mai comun din societatea românească rurală, iar critica literară a pus în discuție și alte posibile semnificații, provenite din citirea lui în oglindă – „noi”. Astfel, prin acest nume, Ion, este reprezentată întreaga societate rurală românească, mai exact prin acest „noi” generic.<br>
          De asemenea, compoziția este clasică și se bazează pe principiul simetriei, al circularității, al cronologiei.
          Romanul este alcătuit din două părți cu titluri simbolice „Glasul pământului” (6 capitole) (1.Inceputul, 2. Zvarcolirea, 3.Iubirea, 4.Noaptea, 5.Rusinea, 6.Nunta) și „Glasul iubirii” (7 capitole). (1.Vasile, 2.Copilul, 3.Sarutarea, 4.Streangul, 5.Blestemul, 6.George, 7.Sfarsitul).<br>
          Titlurile capitolelor sunt simbolic-rezumative. Titlurile primului și ultimului capitol sugerează imaginea de „corp sferoid”, a „unei lumi unde începutul se confundă cu sfârșitul.” Între cele două capitole se închide destinul tragic al eroului.<br>
          Drama lui Ion se desfășoară între doi poli, evidențiați prin cele două părți ale romanului („Glasul pământului” și „Glasul iubirii”), ceea ce conferă compoziției echilibru. Astfel, romanul nu este doar echilibrat, ci și simetric, aceste titluri ilustrând cele două marii obsesii ale eroului: pământul și iubirea. Simetria este evidențiată și prin denumirea primului capitol „Începutul” și a ultimului capitol „Sfârșitul”. În ceea ce privește celelalte capitole, se observă că unele poartă numele personajelor aflate în prim-plan („Vasile”, „George”), altele concentrează într-un cuvânt esența evenimentelor epice („Nunta”, „Sărutarea”), iar altele au caracter simbolic („Noaptea”, „Blestemul”). Chiar numărul 13 este unul fatidic, prefigurând destinul tragic al personajelor.<br>
      Acțiunea este construită de mai multe fire narative generând paralelismul epic: se desfășoară într-un spațiu real, determinat geografic (Valea Someșului) și într-o durată reală obiectivă (începutul sec. al XX-lea) aproximativ doi ani.<br>
          Acțiunea începe într-o zi de duminică, în care locuitorii satului Pripas se află la horă, în curtea Todosiei.<br>
          Acțiunea se desfășoară pe două planuri narative: unul urmărește viața țăranilor (îl are în centru pe Ion care, pentru a intra în posesia pământurilor lui Vasile Baciu o seduce pe Ana) și unul care reflectă condiția intelectualului român în Ardealul ocupat de austro-ungari (are în centru conflictul învățător-preot).
          Subiectul romanului este construit în mod clasic, pe cele cinci momente.
          În expozițiune sunt prezentate spațiul, timpul și personajele. Scena reprezentativă este cea a horei de duminică la care participă toți locuitorii din Pripas (stratificarea socială, conturarea conflictelor: Ion-Vasile Baciu, Ion-George Bulbuc, Ion aflat între cele două „voci”).
          Intriga  surprinde sosirea lui Vasile Baciu și înfruntarea dintre el și Ion; bătălia dintre Ion și George Bulbuc.
          Desfășurarea acțiunii alternează evenimente care îl au ca protagonist pe Ion cu evenimente la care iau parte intelectualii satului. Ion o seduce pe Ana și așteaptă să-i fie dată cu zestre loturile. Acesta intră cu plugul în delnița lui Simion Lungu și-i fură câteva brazde. Simion îl dă în judecată, fiind sprijinit de Belciug. Vasile Baciu o bate zilnic pe Ana. Laura se căsătorește cu teologul George Pintea (Armadia). Ion se tocmește cu Vasile Baciu în privința zestrei. 
          Nunta – nașii – soții Herdelea (nunta are loc de sâmbătă până luni.) Ion trece de la dorința de pământ la iubire. (Ion joacă cu Florica). Vasile Baciu nu vrea să-i dea pământurile. Ion o bate pe Ana care naște un băiat (Petrișor).      
          Punctul culminant este reprezentat de momentul in care Vasile Baciu îi trece lui Ion toate loturile și casele (scena sărutării pământului (capitolul „Sărutarea”)). Ana asistă la moartea lui Avrum și a lui Dumitru Noarcăș. Ana se spânzură. Ion e judecat, închis o lună, după eliberarea lui copilul moare.
          Deznodământul: George îl omoară pe Ion cu sapa.
          Perspectiva narativă este obiectivă, narațiunea este la pers. a III-a, naratorul este extradiegetic, omniscient, omniprezent, manifestându-se ca un Demiurg în propria sa creație. El stăpânește destinele personajelor, știe totul despre ele, le controlează evoluția și anticipează deznodământul încă de la începutul romanului.
          Obiectivitatea perspectivei narative este realizată prin modul în care naratorul privește lumea ficțională pe care o relatează: lumea aceasta există în mod independent de cel care o privește, e acolo dintotdeauna, e o prelungire a lumii reale. Intrarea în spațiul românesc, prin intermediul drumului de la începutul romanului, presupune intrarea într-un univers după existent.
          Viziunea este „din spate”, focalizarea este zero. Naratorul devine o voce imparțială, negându-și atitudinea moralizatoare specifică romanului tradițional. Vocea din „Ion” își enunță imparțial lumea și se detașează de personaje. Astfel, tipul de narator, ilustrează viziunea despre lume, una din care Divinitatea s-a retras, nu pedepsește, dar nici nu recompensează, deoarece personajele își poartă destinul căruia nu i se pot sustrage. Semnificativă  este replica „norocul meu”, pe care Ana o tot repetă, norocul reprezentând soarta ei pe care nu o poate schimba.
          Principiile și tehnicile narative folosite în text sunt: principiul cronologiei (succesiune pe o axă a unui timp real, istoric), principiul simetriei (două părți alcătuite din 6/7 capitole), principiul circularității (motivul drumului deschide și închide romanul „Începutul”, „Sfârșitul”), tehnica contrapunctului (tehnică modernă), (nunta Ion-Ana; nunta Laura-George Bulbuc), (conflictul între Ion-Vasile Baciu; Zaharia Herdelea-Belciug), principiul simetriilor inverse, tehnica detaliului semnificativ, tehnica planurilor paralele (viața țărănimii/vs/a intelectualității), tehnica alternanței și a înlănțuiri.
           Compoziția este clasică și se bazează pe principiul simetriei, al circularității, al cronologiei.
         Romanul este alcătuit din două părți cu titluri simbolice „Glasul pământului” (6 capitole) și „Glasul iubirii” (7 capitole).
          Titlurile capitolelor sunt simbolic-rezumative. Titlurile primului și ultimului capitol sugerează imaginea de „corp sferoid”, a „unei lumi unde începutul se confundă cu sfârșitul.” Între cele două capitole se închide destinul tragic al eroului.
          Drama lui Ion se desfășoară între doi poli, evidențiați prin cele două părți ale romanului („Glasul pământului” și „Glasul iubirii”), ceea ce conferă compoziției echilibru. Astfel, romanul nu este doar echilibrat, ci și simetric, aceste titluri ilustrând cele două marii obsesii ale eroului: pământul și iubirea. Simetria este evidențiată și prin denumirea primului capitol „Începutul” și a ultimului capitol „Sfârșitul”. În ceea ce privește celelalte capitole, se observă că unele poartă numele personajelor aflate în prim-plan („Vasile”, „George”), altele concentrează într-un cuvânt esența evenimentelor epice („Nunta”, „Sărutarea”), iar altele au caracter simbolic („Noaptea”, „Blestemul”). Chiar numărul 13 este unul fatidic, prefigurând destinul tragic al personajelor.
      Structura romanului este simetrică, circulară numită și sferică sau inelară. 
       Structura ordonează eposul pe trei planuri care se cuprind unul în celălalt, după o tehnică a cercurilor concentrice: planul destinului individual (drama lui Ion și drumul parcurs de Titu Herdelea prin care își descoperă o nouă identitate), planul destinului familial (are în centru familia Herdelea, dar și alte familii: a Glanetașilor, a lui Vasile Baciu), planul monografic al destinului colectivității (descrierea horei, jocul Someșana din ținutului Năsăudului, a slujbei religioase duminicale, ritualurile legate de căsătorie, de botez, de înmormântare, sărbători prilejuite de strânsul recoltei, ceremonialul sfințirii noului locaș al bisericii, funcționarea unor instituții etc.).
Romanul este un „mimesis” al realității, iar conflictul central al romanului este lupta pentru pământ în satul tradițional în care averea condiționează statutul oamenilor în societate. Astfel, drama lui Ion este drama țăranului sărac care încearcă să-și depășească statutul. Conflictul interior de natură psihologică trăit de protagonist este anticipat de titlurile simbolice ale celor două părți „glasul pământului” și „glasul iubirii”,. Personajul este implicat într-o serie de conflicte exterioare generate fie de lupta pentru pământ (conflictul cu Simion Lungu și Vasile Baciu), fie de rivalitatea între flăcăi (George). În plan secundar, se conturează un conflict exterior, național, între românii din Ardeal și austro-ungari, un conflict exterior între autoritățile din lumea satului (învățătorului, preotul) și un conflict tragic, simbolic, între om și pământul-stihie (scena sărutării pământului).
       Un alt elemet semnificativ este si relatia incipit-final. Incipitul și finalul sunt poziționate simetric, prezentând, că figura a imaginarului, drumul care intră și iese din lumea ficțiunii.
          Incipitul este o descriere a drumului care intră în Pripas și a așezării rurale. Această descriere se realizează prin tehnica focalizării ce permite naratorului omniscient concentrarea atenției pe un element, care devine motiv anticipativ. („Din șoseaua (...) de la Cârlibaba (...) întovărășind Someșul (...) până la Cluj (...) se desprinde un drum alb mai sus de Armadia (...)”).
          Cadrul inițial al universului ficțional nu îl prezintă pe Ion, personajul  principal.  Este prezent cronotopul (Cișmeaua-Mortului, râpele-Dracului, Pripas, Jidovița) Lumea rurală este lipsită de omogenitate și complexă. Drumul este descris drept „alb”, înaintând „vesel și neted, dând buzna în Pripasul pitit scrântitură de colină.
          Incipitul este construit prin tehnica simetriei, specifică realismului. Are rolul de a scoate cititorul din universul real și de a-l introduce în universul ficțional. De asemenea, el este construit prin tehnica detaliului semnificativ, urmând principiul de la panoramă la detaliu. Drumul fixează categoria existențială a spațiului (satul Pripas și împrejurimile: Armadia, Someșul, Cârlibaba). Toponimele reale și fictive marchează raportul dintre realitate și ficțiune. Drumul are o valoare metaforică, o funcție de anticipare (anticipează evoluția tragică a destinului protagonistului), dar și o funcție simbolică (crucea ruginită, Hristosul spălăcit).
          Finalul (estompează distincția ficțiune/realitate), scoate cititorul din universul operei și-l readuce în realitate. Este construit cu ajutorul descrierii (tehnica detaliului semnificativ). Este prezentă și în final imaginea drumului (imaginea din incipit „filmată” în sens invers - din Pripas spre împrejurimi). Are valoare simbolică: viața merge mai departe după stingerea conflictelor.
        O scena importanta pentru conturarea textului este episodul nuntii dintre Ana si Ion. Cununia lor este integrată în logica tradițiilor țărănești (sunt descrise cele trei zile de petrecere cu călăreții ce pocnesc din pistoale acompaniate de chiuiturile tinerilor care însoțesc alaiul, cu starostele, ce vorbește în versuri și cu jocul miresei de la miezul nopții).  Ana uită de rușine, bătăi și suferințe și șoptește numele lui Ion cu bucurie, dar, în toiul petrecerii, mireasa însărcinată observă apropierea dintre Ion și Florica. (Ana murmură îndurerată „Norocul meu, norocul meu!”) 
          Naratorul redă contrapuncția, gândurile și stările lui Ion. „I se părea o străina și nu-i venea să creadă că în pântecele ei se plămădește o ființă din sângele lui...”. În cadrul romanului, un alt eveniment specific comunității rurale este nunta prezentată de autor prin tehnica contrapunctului, întrucât scena nunții apare în două planuri narative: în viața țăranilor și în lumea intelectualilor. Nunta Anei cu Ion, prezentată detaliat în capitolul șase are semnificația unui ritual de intrare în posesie a zestrei și a pământurilor pe care Vasile Baciu i le cedează lui Ion. În plus, scena accentuează conflictul interior trăit de protagonist, cele două glasuri fiind simbolizate de personajele feminine complementare: Ana și Florica.
Pentru Ana, propria nuntă înseamnă conștientizarea nepăsării lui Ion și a faptului că doar a folosit-o pentru averea ei. Alungată de tată, batjocorită și chinuită de Ion, ea nu-și mai găsește rostul și „atunci gândul morții i se coborî în suflet ca o scăpare fericită!”. Astfel, Ion poate fi considerat autorul moral al sinuciderii Anei, având un rol nefast în destinul ei.

          Episodul dedicat cosirii delniței evidențiază relația complexă cu pământul pe care Ion îl percepe în trei ipostaze: mamă, ibovnică și stihie.          
Stilul lui Rebreanu este impersonal, cenușiu, potrivit lumii descrise și susține preferința scriitorului pentru anticalofilism: „prefer expresia bolovănoasă”.
Relatarea se face la persoana a III-a din perspectiva „par derriere” a unui narator obiectiv, omniscient, detașat de acțiune și de personaje. Cunoscând dinainte destinul personajelor, naratorul anticipează prin diferite semne evoluția fiecăruia. Evenimentele se înlănțuie cronologic și cauzal, sunt veridice și oferă cititorului iluzia vieții.
Limbajul personajelor este predominant regional, specific zonei ardelenești și corespunde cu statutul personajelor și condiția lor socială, remarcându-se „variațiile de vocabular în trecerea de la mediul rural la cel orășenesc sau la cel intelectual” (Tudor Vianu).
Chiar dacă în ansamblu stilul romanului este cenușiu, în secvențele descriptive apar diferite procedee artistice cu rol în plasticizarea ideilor (descrierea drumului, a brazdei). Dialogul susține veridicitatea faptelor, concentrarea epică și pune în lumină relațiile dintre personaje.
 Viziunea realistă a scriitorului se reflectă în surprinderea obiectivă a lumii țărănești în datele ei esențiale și în construcția personajelor care se înscriu în categoria „învinșilor” (Forster). Destinul lui Ion este „istoria unui eșec”  (Forster), iar cauza principală a dezumanizării sale este patima posesiunii pentru pământul-stihie care nu se lasă stăpânit. În plus, unele fapte ale personajului sunt determinate de societatea în care trăiește și în care demnitatea și respectul celor din jur sunt condiționate de  averile deținute.
În concluzie, „Ion” este un roman realist de creație, de tip obiectiv, care marchează modernizarea literaturii române, dezvoltarea speciei romanului conform principiilor estetice enunțate de criticul Eugen Lovinescu şi care reflectă viziunea lui Liviu Rebreanu asupra lumii.



	</p>
	
	
	
</body>	
</html>