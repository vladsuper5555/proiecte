<html>
<head>
	<i><b>Numai în limba sa omul îşi percepe inima pe deplin.</b></I>
</head>
<title>
	Și eu pot promova bacul!
</title>
<body>
	<body bgcolor="#FFFFCC">
	<p><b>IN FRADINA GHETSEMANI</b></p>
	<p>              Vasile Voiculescu este un scriitor reprezentativ al perioadei interbelice, având o bogată activitate literară în care abordează toate cele trei genuri. Creația sa lirică se înscrie în curentul literar tradiționalism, de factură gândiristă. Poezia lui Vasile Voiculescu a cunoscut o evoluție surprinzătoare de la tradiționalism spre un modernism moderat de-a lungul celor trei etape de creație.<br>
               Poezia În grădina Ghetsimani aparține primei etape de creație și face parte din volumul Pârgă,  (1921), volum care marchează evoluția poetului spre o lirică nouă, în care scenele și motivele biblice au rolul de a evidenția zbuciumul uman, în căutarea divinității și a cunoașterii.<br>
             Tradiționalismul este o orientare literară de tip conservator care își propune să promoveze specificul național, lumea satului, folclorul și istoria națională.<br>
            Tradiționalismul interbelic include mișcările literare de tip conservator, care se constituie într-o prelungire firească a orientărilor tradiționaliste de la sfârșitul secolului al XIX-lea și începutul secolului al XX-lea. Tradiționalismul este un curent literar-artistic apărut la începutul secolului al XX-lea și dezvoltat de-a lungul perioadei interbelice, care se remarcă prin prețuirea profundă a valorilor spiritualității românești. În literatura română apar trei nuclee tradiționaliste: sămănătorismul, poporanismul și gândirismul. Ideologia tradiționalistă este promovată de revista Gândirea și de poetul Nechifor Crainic, prin articolele „Sensul tradiției” și „Isus în țara mea”, prin care se susține ortodoxia ca trăsătură esențială a specificului poporului român. În concepția sa, esența tradiționalismului o constituie credința ortodoxă, considerată „cerul spiritualității românești”. Tradiția nu este asumată firesc, ci înțeleasă ca o sumă de valori, supusă degradării, sub influența occidentalizării. Poezia tradiționalistă are tematică rurală sau religioasă, valorificând tradiții și credințe din popor, idealizează trecutul și îl convertește în mit. Limbajul poeziilor tradiționaliste este popular, ușor arhaic sau include termeni religioși, iar versificația păstrează tiparele clasice. Mulți dintre colaboratorii revistei Gândirea sunt adepții unor idei tradiționaliste, dar și al inovației modernismului, astfel încât, în perioada interbelică, modernismul și tradiționalismul sunt două orientări opuse, dar complementare, care au promovat valori estetice superioare și au contribuit la evoluția liricii românești. Ideologia tradiționalistă a fost adoptată de numeroși scriitori care și-au publicat operele în paginile revistei Gândirea precum L. Blaga, T. Arghezi, V. Voiculescu, I. Pillat, A. Maniu, T. Vianu, Al. Philippide.<br> 
Poezia In grădina Ghetsimani se înscrie în estetica tradiționalistă prin: cultul pentru valorile divine; tematica religioasă (cultul ortodoxismului); paradisul pierdut; cultul tradițiilor și al obiceiurilor; conservarea la nivel de construcție prozodică; predilecția pentru: alegorie, simbol, parabolă, comparație; descrierea cadrului natural; motivul rugăciunii.<br>
              O primă trăsătură prin care poezia se încadrează în estetica tradiționalismului este sursa de inspirație. Poezia pornește de la Evanghelia după Luca, sfântul care consemnează momentul ultimei rugăciuni a lui Iisus în libertate. Astfel, discursul poetic este construit pe motivul biblic al rugăciunii lui Iisus în gradina Ghetsimani, motiv ce apare frecvent în artă. V. Voiculescu menține în structura poemului majoritatea detaliilor din textul pe care îl dezvoltă. Sursa de inspirație a poeziei o reprezintă textul biblic al evanghelistului Luca, în care, spre deosebire de celelalte evanghelii, se accentuează chinul sufletesc al Mântuitorului, care a precedat suferința trupească din momentul răstignirii. Momentul evocat este rugăciunea lui Isus din grădina Ghetsimani de pe Muntele Măslinilor, scenă surprinsă și în iconografia creștină și în picturi celebre ale unor artiști precum El Greco, Bellini sau Mantegna.<br>
              O altă trăsătură prin care poezia se încadrează în tradiționalism o reprezintă conservarea la nivel de construcție prozodică. Versificația respectă canonul clasic. Discursul poetic este alcătuit din patru strofe de tip catren, cu ritm iambic, rimă încrucișată și măsura de 14 silabe. În plus, limbajul poetic se caracterizează prin expresivitate, susținută prin împletirea unor registre stilistice, care evidențiază caracterul tradiționalist al operei: registrul popular(pe brânci, sudori, fără tihnă, dau roate, vraiștea) și registrul religios, subordonat temei principale (Isus, cupa, în slăvi, aripi). La nivel stilistic, dualitatea uman-divin este sugerată prin intermediul metaforelor și al imaginilor vizual-cromatice (sudori de sânge, chipul alb), iar suferința este accentuată cu ajutorul oximoronului (veninul groaznic, dulceață) și al hiperbolei ( amarnica-i strigare stârnea în slăvi furtuna).<br>
               La nivel tematic se pot identifica două paliere: poezia are o temă religioasă (credința în Dumnezeu și mântuirea prin rugăciune), însă textul poetic are și o semnificație alegorică, lupta lui Iisus cu moartea reprezentând eternul conflict dintre trup și suflet, dintre cunoaștere și trăire. Drama lui Iisus este, de fapt, drama omului modern, drama unui suflet care își caută liniștea, echilibrul și identitatea sau drama omului comun, care nu își poate schimba destinul care i-a fost scris.<br>
             Poezia este o meditație pe tema condiției umane, o dramă existențială care utilizează motive și scene biblice ca alegorii ale neliniștilor omului în aspirația spre Dumnezeu. Tema durerii, a suferinței ilustrează cele două ipostaze ale lui Iisus: Fiu al Omului și Fiu al lui Dumnezeu.
                  O idee relevantă pentru tema poeziei este condiția omului în raport cu Divinitatea. Întregul discurs poetic se concentrează pe natura duală a lui Iisus: îndoielile și neliniștea, teama de moarte îl definesc pe Iisus ca fiu al omului, în timp ce depășirea momentelor de zbucium, ridicarea păcatelor omenești prin sacrificiu sunt de natură divină.<br>
                O altă idee relevantă pentru temă este transmisă prin intermediul metaforei „paharului” devenită simbol al suferinței, al datoriei, al sacrificiului. „Paharul” care trebuia primit reprezintă păcatele omenirii pe care Iisus în ipostaza de fiu al lui Dumnezeu este nevoit să și le asume pentru a absolvi omenirea de păcatul originar.<br>
            Titlul poeziei este analitic, exterior discursului, alcătuit dintr-o structură nominală: două substantive precedate de prepoziția „în”. Titlul definește spațiul în care Iisus trăiește un acut sentiment al durerii și face trimitere la tema de factură religioasă.<br>
              Poezia este structurată în patru catrene. La nivel compozițional se pot delimita două planuri în jurul cărora sunt construite ideile poetice: planul interior și planul exterior, planul uman și planul divin. Cele patru strofe îl prezintă pe Mântuitor (personaj simbolic) în agonie. Primele trei catrene surprind planul subiectiv, starea sufletească a lui Iisus, iar ultimul catren amplifică suferința care se răsfrânge asupra planului exterior, al naturii.<br>
              Prima strofă evidențiază împotrivirea Omului în fața destinului „Isus lupta cu soarta și nu primea paharul”. Postura christică este tragică prin omenescul ei. Gestul îngenuncherii nu este al unui învins, ci al rugăciunii. Iisus în ipostaza umană refuză destinul. Imaginea vizuală „căzut pe brânci în iarbă” relevă neputința umană, în timp ce „paharul” devine un simbol al suferinței, al sacrificiului. „Sudorile de sânge” sugerează latura umană a lui Iisus, chinul fizic care reflectă lupta interioară. Comparația „chipu-i alb ca varul” ilustrează durerea, teama, suferința fizică. Contrastul cromatic roșu-alb realizat prin metafora „sudori de sânge” și comparația „chipu-i alb ca varul” accentuează suferința Mântuitorului, dar și grația divină de care se va bucura după chipul lumesc. Dimensiunea cosmică a durerii care declanșează fenomenele naturii, este evidențiată prin intermediul hiperbolei „și-amarnica-i strigare stârnea în slăvi furtuna”.<br>
              Strofele a doua și a treia se construiesc în jurul metaforei-simbol grozava cupă, care reia motivul paharului din prima strofă. Această secvență poetică dezvoltă ideea tragediei omului în fața morții și surprinde trăirile diferite și contradictorii ale ființei: revoltă, jale, speranță, acceptare, frică, deznădejde. Prezența divinității, asociată cu ideea sorții prestabilite este sugerată prin metonimia „o mână nendurată”. Prin simbolistica ei, această imagine amintește de concepția argheziană și sugerează destinul cumplit la care este osândit Iisus. Suferința sufletească este dublată de suferința fizică, evidențiată prin structura metaforică „o sete uriașă sta sufletul să-i rupă”. Diferența între aparența înșelătoare și esență este pusă în evidență prin termeni antitetici, precum „miere”, „dulceață” și „venin”. Veninul se asociază cu mierea într-un oximoron al suferinței, iar revolta, decepția, groaza sau curajul lui Iisus sunt reprezentate în text prin intermediul propozițiilor adversative. Hiperbola „sete uriașă” surprinde setea de mântuire, rezistența la ispitire. Metafora „sterlici de miere” și hiperbola „veninu-i groaznic” reprezintă antiteza viață-moarte. Versul „Bătându-se cu moartea, uitase de viață” concentrează sensul luptei christice: moartea trupului înseamnă viața de apoi.<br>
               Strofa a patra proiectează suferința interioară asupra cadrului natural. Elementele decorului sunt descrise prin intermediul personificării și hiperbolei „Deasupra, fără tihnă, se frământau măslinii/Păreau că vor să fugă din loc, să nu-L mai vadă…”. Imaginea apocaliptică este sugerată prin sintagma „vraiștea grădinii”. Metafora „bătăi de aripi” susține ambiguitatea limbajului poetic: sunt îngerii mântuirii sau îngerii morții? Ultimul vers „Și uliii de seară dau roate după pradă” întărește sugestia morții prin simbolul „uliii”, simbolistica temporală „de seară” și simbolistica gestului „dau roate după pradă”. Durerea lui Iisus este proiectată în celest (relația Tată-Fiu) și în natură (se frământau măslinii). Sugestia limbajului poetic este ilustrată prin simbolurile metaforice, iar la nivel cromatic prin roșu-alb (Iisus om-Iisus divinitate), verde-galben (păcat-mântuire): „apa verzuie”-„sterlici de miere”, ‚veninul groaznic”-„dulceață”.<br>
În concluzie,  În grădina Ghetsimani este o poezie reprezentativă pentru estetica tradiționalismului prin tematica religioasă, conservatorismul la nivel de expresie și de structură, evidențierea dimensiunii duale a divinității.<br>



	</p>
	
	
	
</body>	
</html>