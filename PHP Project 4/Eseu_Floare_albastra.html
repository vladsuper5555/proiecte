<html>
<head>
	<i><b>Numai în limba sa omul îşi percepe inima pe deplin.</b></I>
</head>
<title>
	Și eu pot promova bacul!
</title>
<body>
	<body bgcolor="#FFFFCC">
	<p><b>Floare-albastră</b></p>
	<p>          Perioada marilor clasici, căreia îi aparține  M. Eminescu alături de I. Slavici, I. Creangă, I.L. Caragiale, este o perioadă foarte importantă în evoluția literaturii române.  Lirica este reprezentată de romantismul eminescian care se individualizează prin: abordarea unor teme specifice (condiția omului de geniu, cosmogonia, iubirea, natura, timpul), primatul fanteziei și al imaginației creatoare, antiteza la diferite niveluri ale textului (cosmic – terestru, om de geniu – om comun, muritor – nemuritor, vis – realitate), îmbogățirea limbajului prin includerea unor registre stilistice variate, amestecul genurilor și speciilor literare. Criticul literar Edgar Papu afirmă că opera lui Eminescu se înscrie în universalitate și contribuie la dezvoltarea romantismului.<br>
          Unul dintre textele ilustrative ale romantismului românesc eminescian este „Floare albastră”, o poezie – nucleu a acestui curent literar, o capodoperă a lirismului eminescian.<br>         
 ROMANTISMUL  este un curent artistic apărut în Europa la sfârșitul sec. al XVIII-lea și începutul sec. al XIX-lea, ca reacție împotriva dogmelor și restricțiilor clasicismului. Romantismul acordă o importanță deosebită sentimentelor, imaginației, originalității și spontaneității, minimalizând rolul rațiunii.<br>
        Libertatea de expresie este unul dintre factorii – cheie ai acestui curent.<br>
          Poezia „Floare albastră”  a fost publicată la 1 aprilie 1873 în revista „Convorbiri literare”, aparținând celui de-a doua etape a creației eminesciene și anunțând marile creații literare: „Luceafărul”, „Scrisoarea I” etc.<br>
          „Floare albastră” este o asociere de specii diferite în același poem filosofic: meditație, eglogă, elegie. Poezia se încadrează în estetica romantismului prin: teme și motive specifice (iubirea și natura, aspirația spre absolut, condiția omului de geniu, m. flori albastre, m. stelelor, m. mării, m. codrului, m. izvoarelor, m. stâncii, m. prăpastiei, m. pădurii, m. bălții, m. trestiei etc.), asocierea de specii diferite în același poem filosofic (meditație, eglogă, elegie), prezența antiteze, preferința pentru cadrul natural, cultivarea melancoliei, a meditației, amestecul registrelor stilistice (popular, arhaic, regional).<br>
         O primă trăsătură prin care poezia se încadrează în romantism constă în asocierea de specii diferite în același poem. Astfel, „Floare albastră” este o meditație pe tema condiției omului de geniu în lume, temă reluată și în poemul „Luceafărul” sub aspect alegoric („Iar te-ai cufundat în stele/și în nori și-n ceruri nalte?”, „Eu am râs n-am zis nimica”). Este o eglogă, o idilă cu dialog, deoarece este prezentată o poveste de iubire într-o formă idealizată și într-un cadru romantic rustic (dialogul dintre vocea feminină „Nu căta în depărtare/ Fericirea ta, iubite!” și vocea masculină: „Astfel zise mititica,/ Dulce netezîndu-mi părul”). Este elegie (operă lirică romantică dominată de un acut sentiment de tristețe), o meditație pe tema condiției umane („Și te-ai dus, dulce minune,/ Și-a murit iubirea noastră.../ Floare-albastră! Floare-albastră!.../ Totuși este trist în lume!”), dar și pastel (trăirile interioare ale măștilor lirice sunt corelate cu tabloul de natură prezentat: „Acolo-n ochi de pădure,/ Lângă balta cea senină/ Și sub trestia cea lină/ Vom șede în foi de mure”), (sentimentele vocii feminine și masculine sunt corelate cu tabloul naturii)<br>
          O altă trăsătură care evidențiază caracterul romantic al textului este prezența antitezei evidențiată în alternarea celor două planuri, cosmic și teluric ,care întruchipează confruntarea a două moduri de existență și ipostaze ale cunoașterii: lumea rece a ideilor abstracte și a cunoașterii absolute, infinite și lumea iubirii concrete și a cunoașterii terestre. Celor două lumi li se asociază două ipostaze umane: masculin (geniul care se bazează pe rațiune, fiind preocupat de sferele înalte ale cunoașterii) și feminin (făptura terestră, omul comun ce trăiește sub semnul sentimentelor, într- o lume concretă). Acestea sugerează antonimia celor două universuri ireconciliabile. Ca în lirismul de măști, eul liric împrumută pe rând cele două ipostaze (masculin-feminin, el-ea/ într-un dialog al „ eternului cu efemerul”).<br>
          Tema poeziei o constituie iubirea și natura, care la romantici apar în corelație, precum și condiția omului superior, cunoașterea, timpul, meditația pe tema fericirii, meditația asupra existenței umane, aspirația spre absolut.<br>
          O idee poetică relevantă pentru tema poeziei constă în faptul că omul de geniu, trist și nefericit, conștientizează că nu poate să atingă absolutul în iubire. Îndrăgostitul înțelege zădărnicia regretului său și faptul că iubirea pierdută nu poate fi redobândită. Astfel, omul de geniu este condamnat la singurătate și nefericire („Totuși este trist în lume”), la suferință, deoarece nu reușește să trăiască iubirea împlinită.<br>
           O altă idee poetică relevantă pentru tema poeziei este cea surprinsă în primele trei strofe (monologul iubitei) care situează geniul într-o lume superioară („Iar te-ai cufundat în stele/ Și în nori și-n ceruri nalte”). Astfel, se conturează un portret al omului de geniu care meditează asupra unor idei superioare, semnificate prin metafore care simbolizează cultura, istoria, cunoașterea, („câmpiile Asire”), tainele („piramidele-nvechite”) și geneza Universului („întunecata mare”). Iubita îl cheamă în lumea reală, oferindu-i fericirea terestră, îndemnându-l să renunțe la idealurile lui („Nu căta în depărtare,/ Fericirea ta, iubite!”).<br>
         Un element relevant este titlul poeziei, care face trimitere la un motiv de circulație europeană, motivul florii albastre ce simbolizează aspirația spre idealul de fericire și iubirea pură, femeia ideală, poezia, absolutul. Acesta este întâlnit și în literatura universală la Novalis sau Leopardi, unde simbolizează iubirea și nostalgia infinitului, idealul de puritate. 
          Este un titlu analitic ,interior discursului, o structură nominală unde subst. „floare” simbolizează viața, frumusețea, gingășia fetei, efemeritatea condiției umane, iar adj. „albastră” simbolizează infinitul, marile depărtări, idealul.<br>
          In plus, poezia se încadrează în lirismul obiectiv, eul liric împrumută, pe rând, cele două ipostaze: masculină (el) și feminina (ea) într-un dialog al „eternului cu efemerul”. Se configurează, astfel, un lirism al vocilor: „vocea masculină” (geniul) și „vocea feminină” (omul comun).<br>
          De asemenea, discursul liric este sub forma unui monolog liric adresat, prin alternarea replicilor eului feminin și ale celui masculin.
          În poezia „Floare albastră”, M. Eminescu îmbină ambele tipuri de lirism. Detașarea contemplativă a eului liric se distinge prin lirismul obiectiv (marcat lexico-gramatical prin verbe și pronume la pers. a III-a, „zise”, „opuse” , „dispare”). Lirismul subiectiv se definește prin mărci lexico-gramaticale: verbe la pers. I sg („am râs”, „n-am zis”, „stam”), pronume personale la pers I sg („eu”, „mi”), verbe la pers. a II-a sg („(mi)-i spune”, „ai cufundat”), pronume personale la persoana a II-a sg („te”, „ți”), adjective pronominale posesive („fericirea ta”, „iubirea noastră”). Adresarea directă a iubitei accentuează subiectivismul poeziei.<br>
          Se constată o relație de simetrii între cele două planuri poetice (masculin și feminin, care intervin simetric de două ori), dar și de opoziție (ca două moduri ale existenței și ale cunoașterii: omul superior-omul comun; planul cosmic-planul terestru; masculin-feminin; eternitate-moarte; aproape-departe).<br>
          La nivel compozițional, poezia este alcătuită din 14 strofe, organizate în patru secvențe poetice distribuite simetric, ce alternează două planuri: vocea masculină (planul cosmic) și vocea feminină (planul terestru).
          Prima secvență poetică (strofele I-III) înfățișează lumea rece, a ideilor, proprie omului de geniu. Monologul fetei începe cu reproșul realizat prin adverbul „iar” care trimite la spațiul spiritual în care trăiește „vocea masculină”: „Iar te-ai cufundat în stele/Și în nori și-n ceruri nalte?”, „În zadar râuri în soare/Grămădești-n a ta gândire/Și câmpiile asire/Și întunecata mare”.<br>
          De asemenea, tonul adresării este familiar, într-un dialog aparent, unde alternează propoziții afirmative și negative, interogative și exclamative. Termenii populari („încalte”, „nu căta”) susțin adresarea familiară alături de apelativele „sufletul vieții mele” și „iubite” care exprimă iubirea sinceră a fetei.<br>
          Universul spiritual în care trăiește izolat geniul se configurează prin enumerarea simbolurilor eternității: stele, nori, ceruri. Metafora „râuri în soare” evidențiază aspirația spre cunoașterea absolută, în timp ce „întunecata mare” sugerează misterul genezei, iar „câmpiile asire” simbolizează universul de cultură. „Piramidele-nvechite/Urcă-n cer vârful lor mare” conturează universul de creație umană proiectat cosmic și aspirația spre infinitul cunoașterii.<br>
          În plus, avertismentul din finalul acestei secvențe poetice exprimă faptul că împlinirea umană se realizează doar prin iubire în lumea terestră „Nu căta în depărtare/Fericirea ta, iubite”.<br>
          Această secvență poetică reprezintă monologul florii albastre prin care este definită lumea omului superior prin categorii opuse: ale departelui și ale aproapelui. Se configurează, astfel, ideea de singurătate, izolare, aspirația spre cunoaștere absolută, precum și imposibilitatea fericirii terestre. Această idee va fi dezvoltată, ulterior, în poezia „Luceafărul”.<br>
          A doua secvență poetică (strofa a IV-a) constituie meditația bărbatului asupra sensului profund al unei iubiri rememorate. „Eu am râs, n-am zis nimica”.<br>
          A treia secvență poetică (strofele V-XII) reprezintă chemarea la iubire a fetei în plan terestru „Hai în codrul la verdeață”. Refacerea cuplului adamic (iubirea paradisiacă) necesită un spațiu protector, un paradis terestru și un timp sacru. Astfel, pădurea reprezintă un topos protector, un adevărat paradis terestru, un axis mundi în care cuplul adamic își trăiește iubirea într-un timp sacru. Categoria aproapelui se realizează la nivelul imaginarului poetic prin elemente care compun un cadru ideal, idilic, alcătuit din motive tipic eminesciene: codrul, valea, izvoarele, balta, luna etc. Este o natură de început de lume, un spațiu care nu este alterat de prezența umană, sălbatic „Stânca stă să se pravale/În prăpastia măreață”. Imaginile vizuale se îmbină cu cele auditive „Und-izvoare plâng în vale”. Fata adresează chemarea la iubire într-un paradis al naturii, ca aspirație spre refacerea cuplului adamic. Cuplul este plasat într-un cadru sacru, caracterizat prin abundența vegetației și bogăția cromatică a verii: verde, roșu, auriu.<br>
        De asemenea, femeia este o apariție de basm: săgalnică „Ș-apoi cine treabă are”, senzual-naivă „Eu pe-un fir de romaniță/Voi cerca de mă iubește” cu gesturi tandre și gingașe „Dulce netezindu-mi părul”.<br>
          În plus, secvența poetică este organizată gradat, într-un scenariu erotic: descrierea naturii umanizate, invitația în peisajul rustic și intimi, conversația ludic-erotică, jocul erotic, portretul fetei conturat ca o zeitate terestră, gesturile de tandrețe, sărutul, îmbrățișarea, întoarcerea în sat, despărțirea.<br>
          Vorbirea populară („mi-i da”, „te-oi ținea”, „mime”, „ș-apoi”), limbajul familiar, tonul jucăuș dau chemării impresia de sinceritate și prospețime. Verbele la indicativ viitor („vom ședea”, „voi cerca”, „voi fi roșie”, „mi-oi desface”) sau conjuncția („să-ți astup”) proiectează în viitor visul de iubire, aspirația spre fericirea terestră.<br>
          Idila „Floare albastră” face trecerea de la ipostaza paradisiacă a iubirii la cea demonică din „Luceafărul”.<br>
          A patra secvență poetică (strofele XVII-XIV) reprezintă a doua intervenție a vocii masculine, este o continuare a meditației asupra iubirii trecute din strofa a IV-a, pe care acum o proiectează în ideal și amintire. Trăirea dionisiacă (simbolizata de ipostaza feminină) este înlocuită cu detașarea apolinică (ipostaza masculină) și de asumarea sentimentului de tristețe „Totuși este trist în lume”.<br>
          Această secvență poetică este o meditație pe tema fericirii în lume: fericirea există, dar este trecătoare; ea este o dulce iluzie a muritorilor.<br>
          Muzicalitatea aparte a poemului este conferită de elementele de prozodie: poezia este alcătuită din 14 catrene, cu măsura de 8 silabe, rima îmbrățișată, iar ritmul este trohaic.<br>
          Viziunea prezentată în „Floare albastră” reflectă condiția omului de geniu condamnat la suferință și singurătate, care nu reușește să trăiască iubirea împlinită.<br>
          Așadar, poemul constituie o capodoperă a creației eminesciene din etapa din tinerețe, care poartă în germene marile teme și idei poetice dezvoltate mai târziu în „Luceafărul”. Poezia este reprezentativă pentru estetica romantică, sugerând ideea că este imposibilă atingerea dragostei absolute și că iubirea este un univers compensativ iluzoric.<br>



	</p>
	
	
	
</body>	
</html>